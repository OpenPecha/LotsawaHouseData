{
  "source": "lotsawahouse",
  "source_url": "https://www.lotsawahouse.org/bo/tibetan-masters/do-khyentse/hook-which-invokes-blessings",
  "copyright": "https://creativecommons.org/licenses/by-nc/4.0/",
  "title": {
    "bo": "༄༅། །རིག་འཛིན་འཇའ་ལུས་རྡོ་རྗེའི་རྣམ་ཐར་གསོལ་འདེབས་བྱིན་རླབས་འགུགས་པའི་ལྕགས་ཀྱུ་བཞུགས་སོ།།"
  },
  "text": [
    {
      "bo": "ཨེ་མ་ཧོ།"
    },
    {
      "bo": "གདོད་མའི་མགོན་པོ་ཀུན་བཟང་འོད་མི་འགྱུར། །"
    },
    {
      "bo": "རྩལ་སྣང་ཡེ་ཤེས་རིགས་ལྔའི་ཚོམ་བུ་ཤར། །"
    },
    {
      "bo": "ཐུགས་རྗེས་གར་བསྒྱུར་འགྲོ་འདུལ་སྤྲུལ་པའི་སྐུ། །"
    },
    {
      "bo": "སྐུ་གསུམ་དབྱེར་མེད་མགོན་པོ་ཚེ་མཐའ་ཡས། །"
    },
    {
      "bo": "སྙིང་རྗེའི་རང་གཟུགས་འཕགས་མཆོག་པད་དཀར་འཆང་། །"
    },
    {
      "bo": "འགྲོ་ངོར་སྣང་བ་མཚོ་སྐྱེས་སྤྲུལ་པའི་སྐུ། །"
    },
    {
      "bo": "རིགས་བདག་རྡོར་སེམས་དགའ་རབ་དཔའ་བོ་དང་། །"
    },
    {
      "bo": "དབྱེར་མེད་ཐོད་ཕྲེང་རྩལ་ལ་གསོལ་བ་འདེབས།"
    },
    {
      "bo": "གང་ཁྱོད་གདོང་དམར་བོད་ཀྱི་གདུལ་བའི་དོན། །"
    },
    {
      "bo": "མཐའ་དབུས་ཐམས་ཅད་གཏེར་གྱིས་བཀང་ནས་ཀྱང་། །"
    },
    {
      "bo": "གང་དང་ཐུགས་སྲས་རྗེ་འབངས་སྤྲུལ་པའི་སྐུ། །"
    },
    {
      "bo": "ཟབ་གཏེར་སྒོ་འབྱེད་ཚོགས་ལ་གསོལ་བ་འདེབས།"
    },
    {
      "bo": "དེང་དུས་ལྔ་ཕྲག་ཐ་མའི་སེམས་ཅན་ཀུན། །"
    },
    {
      "bo": "བཟོད་དཀའི་སྡུག་བསྔལ་ཆེས་ཆེར་མཆེད་པའི་ཚེ། །"
    },
    {
      "bo": "དྲི་མེད་དགའ་རབ་པད་འབྱུང་བཱི་མ་ལའི། །"
    },
    {
      "bo": "སྤྲུལ་པ་གཅིག་བསྡུས་མཆོག་དེར་གསོལ་བ་འདེབས།"
    },
    {
      "bo": "ལྷུམས་སུ་ཞུགས་ནས་ཏིང་འཛིན་མི་གཡོ་ཞིང་། །"
    },
    {
      "bo": "བཙས་པའི་ཞག་གསུམ་མཁའ་འགྲོའི་ཚོགས་གྲལ་འགྲིམས། །"
    },
    {
      "bo": "ཟླ་བཅུའི་དུས་སུ་མཁའ་འགྲོས་དབང་བསྐུར་བའི། །"
    },
    {
      "bo": "རང་བྱུང་སྤྲུལ་པའི་སྐུ་ལ་གསོལ་བ་འདེབས།"
    },
    {
      "bo": "བགྲང་བྱ་གསུམ་ནས་དཔལ་རི་རིག་འཛིན་ཞིང་། །"
    },
    {
      "bo": "སྤྲུལ་གཞིར་མཇལ་ནས་དབང་བསྐུར་བྱིན་གྱི་བརླབས། །"
    },
    {
      "bo": "དཔའ་བོ་མཁའ་འགྲོ་རིགས་ལྡན་ཚོགས་ཀུན་གྱིས། །"
    },
    {
      "bo": "མེལ་ཚེས་རྟག་ཏུ་བསྐྱངས་དེར་གསོལ་བ་འདེབས།"
    },
    {
      "bo": "སྔོན་གནས་རྗེས་དྲན་རིགས་བདག་བླ་མ་བཙལ། །"
    },
    {
      "bo": "ཐུགས་རྗེས་རྗེས་བཟུང་བདུད་ཀྱི་གཡུལ་ལས་རྒྱལ། །"
    },
    {
      "bo": "ཆོས་ཀྱི་བདག་པོ་རིགས་ཀྱི་མྱུ་གུ་བཙས། །"
    },
    {
      "bo": "རྟེན་འབྲེལ་དུས་སུ་སྨིན་དེར་གསོལ་བ་འདེབས། །"
    },
    {
      "bo": "གཞོན་ནུའི་དུས་ནས་ངེས་འབྱུང་སྐྱོ་ཤས་ཀྱིས། །"
    },
    {
      "bo": "རྒྱུད་བསྐུལ་ཉིན་སྣང་རྨི་ལམ་སྒྱུ་མ་དང་། །"
    },
    {
      "bo": "མཚན་སྣང་སྐུ་དང་འཇའ་ཟེར་ཐིག་ལེ་འདྲེས། །"
    },
    {
      "bo": "སྔོན་ལས་དུས་སུ་སྨིན་དེར་གསོལ་བ་འདེབས།"
    },
    {
      "bo": "བཅུ་གསུམ་ལོན་ནས་བསྐྱེད་རྫོགས་ལམ་དུ་ཞུགས། །"
    },
    {
      "bo": "ཉིན་དུས་རིགས་བདག་བླ་མའི་ཞལ་ཁྲིད་དང་། །"
    },
    {
      "bo": "མཚན་སྣང་དཔའ་བོ་ཌཱཀྐིས་བརྡ་སྤྲོད་པས། །"
    },
    {
      "bo": "ས་ལམ་སྐད་ཅིག་བསྒྲོད་དེར་གསོལ་བ་འདེབས། །"
    },
    {
      "bo": "བཅོ་ལྔ་ལོན་ནས་གཏེར་གྱི་ཁ་བྱང་ཐོབ། །"
    },
    {
      "bo": "བླ་མའི་ཐུགས་བསྐྱེད་ཨོ་རྒྱན་བྱིན་རླབས་ཀྱིས། །"
    },
    {
      "bo": "ས་གཏེར་དགོངས་པའི་གཏེར་དུ་དབང་བསྒྱུར་ནས། །"
    },
    {
      "bo": "མཁའ་འགྲོའི་གསང་མཛོད་དབང་དེར་གསོལ་བ་འདེབས།"
    },
    {
      "bo": "ཉི་ཤུ་ལོན་ནས་སྨིན་གྲོལ་བསྐྱེད་རྫོགས་ལ། །"
    },
    {
      "bo": "མངའ་བརྙེས་རིགས་བདག་གནང་བ་ཐོབ་ནས་སླར། །"
    },
    {
      "bo": "དཔའ་བོ་མཁའ་འགྲོས་ལུང་བསྟན་ཇི་བཞིན་དུ། །"
    },
    {
      "bo": "རྣལ་འབྱོར་སྤྱོད་པ་བསྐྱངས་དེར་གསོལ་བ་འདེབས། །"
    },
    {
      "bo": "བླ་མ་ཡི་དམ་དངོས་གྲུབ་མཆོག་བརྙེས་ཞིང་། །"
    },
    {
      "bo": "བསྙེན་སྒྲུབ་མཐར་ཕྱིན་བསྲེག་མནན་འཕེན་པ་ཡིས། །"
    },
    {
      "bo": "མ་རུང་བདུད་ཀྱི་གཡུལ་ངོ་ཕམ་མཛད་པའི། །"
    },
    {
      "bo": "ཡེ་ཤེས་རོལ་པའི་རྡོ་རྗེར་གསོལ་བ་འདེབས། །"
    },
    {
      "bo": "བསྐྱེད་རིམ་ཕྱག་རྒྱ་ཕྲ་བའི་རྣལ་འབྱོར་བརྙེས། །"
    },
    {
      "bo": "རྫོགས་རིམ་རྟགས་བཅུ་ཡོན་ཏན་མཐའ་རུ་ཕྱིན། །"
    },
    {
      "bo": "དྭངས་མའི་ཐིག་ལེ་ཨ་ཝ་དྷུ་ཏིར་བཅིང་། །"
    },
    {
      "bo": "གྲུབ་བརྙེས་རིག་འཛིན་མཆོག་དེར་གསོལ་བ་འདེབས།"
    },
    {
      "bo": "ཁྲེགས་ཆོད་སྣང་སེམས་འདྲེས་ཤིང་གཟུང་འཛིན་ཞིག །"
    },
    {
      "bo": "དབའ་རླབས་ལ་བརྟེན་འབྲས་བུའི་དེ་ཉིད་མཐོང་། །"
    },
    {
      "bo": "ཐོད་རྒལ་ཉམས་སྣང་གོང་འཕེལ་མཐའ་རྫོགས་པའི། །"
    },
    {
      "bo": "འཁྲུལ་ཞིག་འཇའ་ལུས་རྡོ་རྗེར་གསོལ་བ་འདེབས།"
    },
    {
      "bo": "རྨི་ལམ་འོད་གསལ་ཉམས་ཀྱི་སྣང་བ་ལ། །"
    },
    {
      "bo": "བདེ་བྱེད་བརྩེགས་དང་མཁའ་སྤྱོད་ས་སྤྱོད་གནས། །"
    },
    {
      "bo": "རིག་འཛིན་དཔའ་བོ་མཁའ་འགྲོའི་ཚོགས་གྲལ་འགྲིམས། །"
    },
    {
      "bo": "ཁྲག་འཐུང་དཔའ་བོའི་ཞབས་ལ་གསོལ་བ་འདེབས། །"
    },
    {
      "bo": "ཐ་སྙད་ཤེས་བྱའི་གནས་ལ་མ་སྦྱང་ཡང་། །"
    },
    {
      "bo": "ལྷན་སྐྱེས་ཡེ་ཤེས་བདེ་བ་ཆེན་པོ་ཡིས། །"
    },
    {
      "bo": "ལོངས་སྤྱོད་འཁོར་ལོའི་རྩ་འཁོར་ཡོངས་ཞིག་པའི། །"
    },
    {
      "bo": "བདེ་བའི་རྡ་རྗེ་དཔལ་དེར་གསོལ་བ་འདེབས།"
    },
    {
      "bo": "ངོ་བོ་ཆོས་སྐུའི་རྒྱལ་སར་མངའ་བརྙེས་ཀྱང་། །"
    },
    {
      "bo": "མ་དག་འགྲོ་བའི་ལོས་བློ་མཐུན་སྣང་དང་། །"
    },
    {
      "bo": "འཚམས་པར་གང་ལ་གང་འདུལ་དོན་མཛད་པའི། །"
    },
    {
      "bo": "མཐུ་སྟོབས་དཔའ་བོའི་ཞབས་ལ་གསོལ་བ་འདེབས། །"
    },
    {
      "bo": "ཡང་གསང་ལུས་མེད་མཁའ་འགྲོའི་ཐུགས་ཐིག་ཆོས། །"
    },
    {
      "bo": "མན་ངག་སྙན་བརྒྱུད་ཡི་གེ་མོད་པའི་སྐོར། །"
    },
    {
      "bo": "དབང་རབ་སྐལ་ལྡན་དོན་དུ་ལེགས་བསྟན་ནས། །"
    },
    {
      "bo": "འཇའ་ལུས་འོད་སྐུའི་ལམ་སྟོན་ལ་གསོལ་བ་འདེབས། །"
    },
    {
      "bo": "གཟུགས་ཅན་གཟུགས་མེད་འགྲོ་བ་མཐའ་དག་ཀུན། །"
    },
    {
      "bo": "བྱམས་དང་སྙིང་རྗེ་ཆེན་པོས་རྗེས་བཟུང་ནས། །"
    },
    {
      "bo": "དངོས་སམ་བརྒྱུད་ནས་སྨིན་གྲོལ་སྒོར་བཅུག་ཅིང་། །"
    },
    {
      "bo": "བཙན་ཐབས་རྫོགས་སངས་རྒྱས་མཛད་ལ་གསོལ་བ་འདེབས། །"
    },
    {
      "bo": "བདག་སོགས་ཁྱེད་ཀྱི་གདུལ་བྱར་གྱུར་པ་རྣམས། །"
    },
    {
      "bo": "ལས་ཉོན་སྡུག་བསྔལ་དྲག་པོའི་མུན་འཐུམས་ཤིང་། །"
    },
    {
      "bo": "ཁྱོད་ཀྱི་གསང་གསུམ་གཏིང་དཔག་དཀའ་བ་ཡི། །"
    },
    {
      "bo": "ཡོན་ཏན་ལྟ་བའི་འདྲེན་བྱེད་ཅེ་རེ་ལོངས། །"
    },
    {
      "bo": "ལས་ངན་དབང་གིས་ཐེ་ཚོམ་ལོག་ལྟ་འཁྲུགས། །"
    },
    {
      "bo": "ལོག་སྨོན་བདུད་ཀྱི་སྡེ་ཚོགས་དབང་ཤོར་ཞིང་། །"
    },
    {
      "bo": "རྩ་བ་ཡན་ལག་དམ་ཚིག་ཉམས་འགལ་རལ། །"
    },
    {
      "bo": "གཏིང་ནས་འགྱོད་པ་དྲག་པོས་བཟོད་པར་གསོལ།"
    },
    {
      "bo": "རྨོངས་དང་མཉམ་འགྲོགས་དབང་ཤོར་ལོག་པར་བལྟས། །"
    },
    {
      "bo": "གཤེ་ཞིང་སྐུར་པ་འདེབས་དང་དད་མེད་ཀྱི། །"
    },
    {
      "bo": "སྣང་ངོར་བསམ་བཞིན་མ་དག་ཚུལ་བསྟན་ནས། །"
    },
    {
      "bo": "ཐེ་ཚོམ་བསྐྱེད་ཅིང་ངན་འབྲེལ་གྱིས་སྡུད་པའི། །"
    },
    {
      "bo": "གཏིང་དཔག་དཀའ་བའི་དགོངས་པ་མ་རྟོགས་ཤིང་། །"
    },
    {
      "bo": "བཀའ་འགལ་ཐུགས་དཀྲུགས་ཐུགས་སུན་སྐྱོན་བརྗོད་ཅིང་། །"
    },
    {
      "bo": "ཅི་མཛད་ལེགས་མཐོང་དག་སྣང་འགྲིབ་གྱུར་པ། །"
    },
    {
      "bo": "ཡོན་ཏན་རྗེས་སུ་དྲན་པས་བཟོད་པར་གསོལ།"
    },
    {
      "bo": "བླ་མའི་ཐུགས་རྒྱུད་དགོངས་པའི་བྱིན་རླབས་འཕོས། །"
    },
    {
      "bo": "ད་ནི་ལས་ངན་བག་ཆགས་སྲབ་གྱུར་པས། །"
    },
    {
      "bo": "ལོག་པར་མི་རྟོག་སྙིང་ནས་དམ་བཅའ་འཛིན། །"
    },
    {
      "bo": "བརྩེ་བ་ཆེན་པོས་རྗེས་སུ་བཟུང་དུ་གསོལ། །"
    },
    {
      "bo": "མགོན་ཁྱོད་ཡོན་ཏན་གབ་ཅིང་སྐྱོན་སྟོན་པས། །"
    },
    {
      "bo": "མ་དག་སེམས་ཅན་མགོ་བོ་རྨོངས་གྱུར་ཅིང་། །"
    },
    {
      "bo": "ལས་སྐལ་ལྡན་པའང་ཐེ་ཚོམ་དབང་གྱུར་ཕྱིར། །"
    },
    {
      "bo": "གཏིང་དཔག་དཀའ་བའི་ཡོན་ཏན་བསྟན་དུ་གསོལ། །"
    },
    {
      "bo": "རྡོ་རྗེའི་སྐུ་ལ་བགྲེས་རྒུད་མི་མངའ་ཡང་། །"
    },
    {
      "bo": "སྐུ་ཚེ་མཐར་ཕྱིན་འགྲོ་དོན་ཡོངས་རྫོགས་ཤིང་། །"
    },
    {
      "bo": "ད་དུང་འཁོར་བའི་འཇིག་རྟེན་མ་སྟོངས་བར། །"
    },
    {
      "bo": "སྣ་ཚོགས་སྤྲུལ་པས་འགྲོ་དོན་མཛད་དུ་གསོལ།"
    },
    {
      "bo": "རྩེ་གཅིག་གསོལ་བ་བཏབ་པའི་འབྲས་བུ་ཡིས། །"
    },
    {
      "bo": "ཞབས་ཏོག་མཐར་ཕྱིན་འགྲོ་དོན་ཡོངས་རྫོགས་ནས། །"
    },
    {
      "bo": "ཟག་པ་བག་ཆགས་བཅས་པ་ཡོངས་ཟད་ཅིང་། །"
    },
    {
      "bo": "སྣང་བཞི་མཐར་ཕྱིན་འཇའ་ལུས་འགྲུབ་པར་ཤོག །"
    },
    {
      "bo": "དགེ་བས་འགྲོ་ཀུན་སྡུག་བསྔལ་མཚོ་སྐེམས་ནས། །"
    },
    {
      "bo": "བདེ་གཤེགས་སྙིང་པོ་རང་རིག་ངོ་ཤེས་ཤིང་། །"
    },
    {
      "bo": "སྟོང་ཉིད་བྱང་ཆུབ་སེམས་ཀྱི་འབྲས་སྨིན་ནས། །"
    },
    {
      "bo": "སྐུ་གསུམ་རྒྱལ་བའི་ཞིང་དུ་དབུགས་དབྱུང་ཤོག"
    }
  ]
}