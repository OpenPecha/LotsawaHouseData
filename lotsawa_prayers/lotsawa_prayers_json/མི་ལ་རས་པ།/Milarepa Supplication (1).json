{
  "source": "lotsawahouse",
  "source_url": "https://www.lotsawahouse.org/bo/tibetan-masters/sera-khandro/milarepa-supplication",
  "copyright": "https://creativecommons.org/licenses/by-nc/4.0/",
  "title": {
    "bo": "༄༅། །དག་སྣང་ལས་རྗེ་བཙུན་བཞད་པ་རྡོ་རྗེའི་གསོལ་འདེབས་ཐུགས་རྗེའི་མྱུ་གུ་བཞུགས་སོ།།"
  },
  "text": [
    {
      "bo": "ན་མོ་གུ་རུ་བྷྱ༔"
    },
    {
      "bo": "ཨེ་མ་ཧོ༔"
    },
    {
      "bo": "རྒྱལ་ཀུན་ཐུགས་རྗེའི་རང་གཟུགས་པད་དཀར་འཆང་༔"
    },
    {
      "bo": "འགྲོ་ལ་རྗེས་བརྩེ་ཡེ་ཤེས་སྒྱུ་མའི་གར༔"
    },
    {
      "bo": "རླུང་སེམས་དབང་ཐོབ་མཐུ་སྟོབས་མངའ་བདག་དཔལ༔"
    },
    {
      "bo": "རྗེ་བཙུན་བཞད་པ་རྡོ་རྗེར་གསོལ་བ་འདེབས༔"
    },
    {
      "bo": "འདི་ཕྱི་བར་གསུམ་འབྲལ་མེད་རྗེས་བཟུང་སྟེ༔"
    },
    {
      "bo": "ཚེ་འདིར་ཡང་དག་ལམ་ལ་བློ་དྲངས་ནས༔"
    },
    {
      "bo": "བློ་ལྡོག་བཞི་ཡིས་བདག་རྒྱུད་གྲོལ་བ་དང་༔"
    },
    {
      "bo": "སྨོན་འཇུག་སེམས་ཀྱི་མྱུ་གུས་རྒྱུད་བརླན་ཏེ༔"
    },
    {
      "bo": "སྲིད་པ་འཁོར་བའི་རྒྱ་མཚོ་བརྒལ་ནུས་ཤོག༔"
    },
    {
      "bo": "ཁྱད་པར་འོད་གསལ་རྡོ་རྗེ་སྙིང་པོའི་དོན༔"
    },
    {
      "bo": "བརྒྱུད་ལྡན་བླ་མའི་མན་ངག་ལ་བརྟེན་ནས༔"
    },
    {
      "bo": "ལས་གྱི་གནད་ལ་གོལ་འཆུགས་མེད་པ་རུ༔"
    },
    {
      "bo": "སྐུ་གསུམ་འབྲས་བུ་མཉམ་སྦྱོར་དགོངས་པའི་དོན༔"
    },
    {
      "bo": "རང་རིག་ཆོས་སྐུའི་གཏན་སྲིད་ཟིན་པར་ཤོག༔"
    },
    {
      "bo": "གལ་ཏེ་རང་རིག་ཀློང་དུ་མ་གྱུར་ན༔"
    },
    {
      "bo": "རྗེ་བཙུན་བླ་མ་ཁྱེད་དང་དབྱེར་མེད་པར༔"
    },
    {
      "bo": "དག་པ་མཁའ་སྤྱོད་ཞིང་དུ་འདྲེན་པར་ཤོག༔"
    },
    {
      "bo": "ཞིང་དེར་སྐྱེས་ནས་རིག་འཛིན་སྟོན་འཁོར་གྱི༔"
    },
    {
      "bo": "དགོངས་པ་དབྱེར་མེད་ཀློང་དུ་གྲོལ་ནས་ཀྱང་༔"
    },
    {
      "bo": "སླར་ཡང་གང་འདུལ་འགྲོ་བའི་དོན་གཉིས་ཀུན༔"
    },
    {
      "bo": "འབད་མེད་ཡོངས་སུ་འགྲུབ་པར་བྱིན་གྱིས་རློབས༔"
    }
  ]
}