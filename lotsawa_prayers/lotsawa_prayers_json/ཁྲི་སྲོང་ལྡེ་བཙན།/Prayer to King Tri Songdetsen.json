{
  "source": "lotsawahouse",
  "source_url": "https://www.lotsawahouse.org/bo/tibetan-masters/jamyang-khyentse-chokyi-lodro/prayer-to-tri-songdetsen",
  "copyright": "https://creativecommons.org/licenses/by-nc/4.0/",
  "title": {
    "bo": "༄༅། །ཆོས་རྒྱལ་ཁྲི་སྲོང་ལ་གསོལ་བ་འདེབས་པ་ལྷ་ཡི་རྔ་ཆེན་ཞེས་བྱ་བ་བཞུགས།"
  },
  "text": [
    {
      "bo": "ཨོཾ་སྭ་སྟི།"
    },
    {
      "bo": "བཀྲ་ཤིས་ཀུན་གྱི་ནང་ནས་མཆོག་གྱུར་པ།    །"
    },
    {
      "bo": "རིན་ཆེན་གསུམ་ཞེས་གྲགས་པའི་རྔ་སྒྲ་དེས།    །"
    },
    {
      "bo": "ཕྱོགས་དུས་ཀུན་ཏུ་བདེ་དགས་ཁྱབ་པ་དང་།    །"
    },
    {
      "bo": "དགེ་ལེགས་ཨུ་དུམ་ཝ་རས་ཤིས་གྱུར་ཅིག  །"
    },
    {
      "bo": "ཤཱཀྱའི་རིགས་མཆོག་ཆོས་རྒྱལ་ལྷ་ཡི་སྲས།    །"
    },
    {
      "bo": "ཐེག་ཆེན་རིགས་སད་འཇམ་དཔལ་གཞོན་ནུའི་སྐུ།    །"
    },
    {
      "bo": "སླར་ཡང་བོད་ཡུལ་བསྟན་འགྲོའི་མགོན་དུ་བྱོན།    །"
    },
    {
      "bo": "ཁྲི་སྲོང་ལྡེའུ་བཙན་ཞབས་ལ་གསོལ་བ་འདེབས།    །"
    },
    {
      "bo": "དཀའ་བ་དུ་མས་ལོ་པཎ་སྤྱན་དྲངས་ཤིང་།    །"
    },
    {
      "bo": "གཙུག་ལག་བཞེངས་ནས་བསྟན་པའི་གཞི་མ་བཙུགས།    །"
    },
    {
      "bo": "དགེ་བཅུའི་ཁྲིམས་བཅས་མདོ་སྔགས་དམ་ཆོས་བསྒྱུར།    །"
    },
    {
      "bo": "ཚངས་པ་ལྷ་ཡི་མེ་ཏོག་གསོལ་བ་འདེབས།    །"
    },
    {
      "bo": "བོད་ཡུལ་མུན་པའི་གླིང་འདི་དཀར་པོར་བསྒྱུར།    །"
    },
    {
      "bo": "ཁྱད་པར་གུ་རུ་པདྨ་འབྱུང་གནས་ལས།    །"
    },
    {
      "bo": "བཀའ་བརྒྱད་ལ་སོགས་གསང་སྔགས་རྒྱ་མཚོ་བརྙེས།    །"
    },
    {
      "bo": "སྣང་སྲིད་དབང་བསྒྱུར་ཆེན་པོར་གསོལ་བ་འདེབས།    །"
    },
    {
      "bo": "མཁྱེན་རབ་འཇམ་དཔལ་དབྱངས་དང་གཉིས་སུ་མེད།    །"
    },
    {
      "bo": "བརྩེ་ཆེན་འཕགས་མཆོག་ཕྱག་ན་པདྨོ་དངོས།    །"
    },
    {
      "bo": "མཐུ་སྟོབས་གསང་བདག་རྡོ་རྗེ་འཛིན་པ་ཆེ།    །"
    },
    {
      "bo": "རིགས་གསུམ་སྤྲུལ་པའི་རྒྱལ་པོར་གསོལ་བ་འདེབས།    །"
    },
    {
      "bo": "གང་གིས་གསང་གསུམ་བྱིན་གྱིས་བརླབས་པའི་སྲས།    །"
    },
    {
      "bo": "ཆོས་རྒྱལ་རིམ་བྱོན་རྣམ་འཕྲུལ་ལྔ་ཕྲག་སོགས།    །"
    },
    {
      "bo": "མཐའ་དབུས་ཀུན་ཏུ་བྱོན་དང་འབྱོན་འགྱུར་རྣམས།    །"
    },
    {
      "bo": "སྤྲོ་དང་བསྡུ་བའི་བྱེད་པོར་གསོལ་བ་འདེབས།    །"
    },
    {
      "bo": "ད་ལྟ་ཆེས་ཆེར་སྙིགས་མའི་དུས་འདིར་ཡང་།    །"
    },
    {
      "bo": "བསྟན་པ་རིན་ཆེན་གནས་པ་ཁྱོད་ཀྱི་དྲིན།    །"
    },
    {
      "bo": "ངེས་པ་ཉིད་ལས་གཞན་དུ་མི་སེམས་པའི།    །"
    },
    {
      "bo": "ཡིད་ཆེས་དད་པས་གསོལ་བ་སྙིང་ནས་འདེབས།    །"
    },
    {
      "bo": "ཐུགས་རྗེ་ཆེན་པོའི་རྩལ་ཤུགས་རབ་སྤྲུགས་ནས།    །"
    },
    {
      "bo": "ནག་ཕྱོགས་བདུད་ཀྱི་སྡེ་ཚོགས་འདུལ་བ་དང་།    །"
    },
    {
      "bo": "མཁན་སློབ་ཆོས་རྒྱལ་གསུམ་གྱི་ཐུགས་བསྐྱེད་རྣམས།    །"
    },
    {
      "bo": "བདག་སོགས་འགྲོ་བས་མྱུར་དུ་འགྲུབ་པར་ཤོག  །"
    },
    {
      "bo": "སྐྱེ་བ་ཀུན་ཏུ་འཇམ་དབྱངས་ཆོས་རྒྱལ་གྱིས།    །"
    },
    {
      "bo": "རྗེས་བཟུང་མཁྱེན་ནུས་བརྩེ་བར་དབང་འབྱོར་ཞིང་།    །"
    },
    {
      "bo": "དོན་གཉིས་ལྷུན་གྲུབ་མཐར་ཐུག་ཁྱེད་ཉིད་དང་།    །"
    },
    {
      "bo": "དབྱེར་མེད་མངོན་བྱང་ཆུབ་པའི་བཀྲ་ཤིས་ཤོག།  །།"
    }
  ]
}