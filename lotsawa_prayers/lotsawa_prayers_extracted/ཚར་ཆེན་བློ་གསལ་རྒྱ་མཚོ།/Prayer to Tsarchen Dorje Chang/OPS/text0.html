<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>Prayer to Tsarchen Dorje Chang</title>
  </head>
  <body>
    <div class="nobreak">
      <h1 class="tib">༄༅། །ཚར་ཆེན་རྡོ་རྗེ་འཆང་ལ་གསོལ་བ་འདེབས་པ་བྱིན་རླབས་རོལ་མཚོ་ཞེས་བྱ་བ་བཞུགས་སོ།    །</h1>
      <p class="gap"> </p>
      <p class="tib-verse">ཨེ་མ་ཧོ།</p>
    </div>
    <div class="nobreak">
      <p class="tib-verse">སངས་རྒྱས་ཀུན་གྱི་ཐུགས་རྗེ་གཅིག་བསྡུས་པ།    །</p>
    </div>
    <div class="nobreak">
      <p class="tib-verse">རྡོ་རྗེ་འཆང་དངོས་ཚར་པ་ཆོས་ཀྱི་རྗེ།    །</p>
    </div>
    <div class="nobreak">
      <p class="tib-verse">སྙིང་དབུས་པད་དཀར་བཞད་པའི་རྩེར་མཆོད་དེ།    །</p>
    </div>
    <div class="nobreak">
      <p class="tib-verse">མི་ཕྱེད་སྙིང་ནས་གུས་པས་གསོལ་བ་འདེབས།    །</p>
    </div>
    <p class="gap"> </p>
    <div class="nobreak">
      <p class="tib-verse">གངས་ཅན་མཁས་དང་གྲུབ་པའི་གཙུག་གི་རྒྱན།    །</p>
    </div>
    <div class="nobreak">
      <p class="tib-verse">བིར་ཝའི་ཞལ་གྱི་གདམས་པ་ས་སྐྱ་པ། །</p>
    </div>
    <div class="nobreak">
      <p class="tib-verse">རྗེ་བཙུན་གོང་མའི་སྙན་བརྒྱུད་སློབ་བཤད་ཀྱི།    །</p>
    </div>
    <div class="nobreak">
      <p class="tib-verse">ཟབ་དོན་བདུད་རྩིས་མྱོས་པའི་ཚར་པ་རྗེ།    །</p>
    </div>
    <div class="nobreak">
      <p class="tib-verse">ཕ་རྒོད་བློ་གསལ་རྒྱ་མཚོར་གསོལ་བ་འདེབས།    །</p>
    </div>
    <p class="gap"> </p>
    <div class="nobreak">
      <p class="tib-verse">ནཱ་རོ་པ་དང་བྲམ་ཟེ་མཆོག་སྲེད་དང་།    །</p>
    </div>
    <div class="nobreak">
      <p class="tib-verse">རྭ་ཆེན་འབྲོག་མི་ལ་སོགས་ལེགས་བརྒྱུད་པའི།    །</p>
    </div>
    <div class="nobreak">
      <p class="tib-verse">ཡི་དམ་ཌཱ་ཀི་ཆོས་སྐྱོང་ལ་སོགས་པའི།    །</p>
    </div>
    <div class="nobreak">
      <p class="tib-verse">གསེར་ཆོས་ཆིག་བརྒྱུད་བདག་པོར་གསོལ་བ་འདེབས།    །</p>
    </div>
    <p class="gap"> </p>
    <div class="nobreak">
      <p class="tib-verse">བསླབ་པའི་ཚུལ་ཁྲིམས་དག་པས་ཡིད་འཕྲོག་ཅིང་།    །</p>
    </div>
    <div class="nobreak">
      <p class="tib-verse">ཏིང་འཛིན་སྒོ་བརྒྱར་འཇུག་ལྡང་ཐོགས་པ་མེད།    །</p>
    </div>
    <div class="nobreak">
      <p class="tib-verse">ཤེས་རབ་གསུམ་གྱི་གཏེར་ཆེན་འཇམ་པའི་དབྱངས།    །</p>
    </div>
    <div class="nobreak">
      <p class="tib-verse">དཔལ་ལྡན་བླ་མ་མཆོག་ལ་གསོལ་བ་འདེབས།    །</p>
    </div>
    <p class="gap"> </p>
    <div class="nobreak">
      <p class="tib-verse">འཆད་མཁས་བློ་ལྡན་བྱེ་བའི་ཡི་ག་འགུགས།    །</p>
    </div>
    <div class="nobreak">
      <p class="tib-verse">རྩོད་པས་ཕས་རྒོལ་བྲག་རི་ཕྱེ་མར་འཐག  །</p>
    </div>
    <div class="nobreak">
      <p class="tib-verse">རྩོམ་པས་ཐུབ་བསྟན་ལྷུན་པོ་གསལ་བར་བྱེད།    །</p>
    </div>
    <div class="nobreak">
      <p class="tib-verse">མཁྱེན་རབ་ཕ་མཐའ་ཡས་ལ་གསོལ་བ་འདེབས།    །</p>
    </div>
    <p class="gap"> </p>
    <div class="nobreak">
      <p class="tib-verse">བརྩེ་བ་ཆེན་པོས་གཞན་དོན་འབའ་ཞིག་སྤྱོད།    །</p>
    </div>
    <div class="nobreak">
      <p class="tib-verse">མཐུ་སྟོབས་ནུས་པས་བདུད་སྡེ་ཕྱེ་མར་འཐག  །</p>
    </div>
    <div class="nobreak">
      <p class="tib-verse">ཡི་དམ་ལྷ་ཡི་དགྱེས་ཞལ་རྟག་ཏུ་མཇལ།    །</p>
    </div>
    <div class="nobreak">
      <p class="tib-verse">བསྙེན་སྒྲུབ་རྟགས་ཚད་མངོན་གྱུར་གསོལ་བ་འདེབས།    །</p>
    </div>
    <p class="gap"> </p>
    <div class="nobreak">
      <p class="tib-verse">བསྐྱེད་པའི་རིམ་པས་ཅིར་སྣང་ལྷ་སྐུར་ཤར།    །</p>
    </div>
    <div class="nobreak">
      <p class="tib-verse">རྫོགས་པའི་རིམ་པས་རླུང་ཐིག་འགྲོས་རྣམས་ཐིམ།    །</p>
    </div>
    <div class="nobreak">
      <p class="tib-verse">སྒྲིབ་གསུམ་བག་ཆགས་དང་བཅས་སྤངས་པ་དང་།    །</p>
    </div>
    <div class="nobreak">
      <p class="tib-verse">ས་ལམ་ཡོན་ཏན་རྫོགས་ལ་གསོལ་བ་འདེབས།    །</p>
    </div>
    <p class="gap"> </p>
    <div class="nobreak">
      <p class="tib-verse">སྙིགས་དུས་རྡོ་རྗེ་འཛིན་པ་ཀུན་གྱི་རྒྱལ།    །</p>
    </div>
    <div class="nobreak">
      <p class="tib-verse">རྡོ་རྗེའི་བླ་མ་དྲན་ཆོག་ཚར་པ་རྗེར།    །</p>
    </div>
    <div class="nobreak">
      <p class="tib-verse">མི་ཕྱེད་གུས་པས་རྟག་ཏུ་གསོལ་འདེབས་ན།    །</p>
    </div>
    <div class="nobreak">
      <p class="tib-verse">བྱིན་རླབས་དབང་ཆེན་ད་ལྟ་བསྐུར་དུ་གསོལ།    །</p>
    </div>
    <p class="gap"> </p>
    <div class="nobreak">
      <p class="tib-verse">རིག་སྟོང་ཆོས་ཉིད་མངོན་སུམ་རྟོགས་པ་དང་།    །</p>
    </div>
    <div class="nobreak">
      <p class="tib-verse">འགྲོས་བཞི་ཐིམ་ནས་སྐུ་བཞི་མངོན་དུ་བྱས།    །</p>
    </div>
    <div class="nobreak">
      <p class="tib-verse">རང་གཞན་དོན་གཉིས་ལྷུན་གྱིས་གྲུབ་པ་ཡི།    །</p>
    </div>
    <div class="nobreak">
      <p class="tib-verse">ཆོས་ཀྱི་རྒྱལ་པོ་ཁྱོད་དང་མཚུངས་པར་ཤོག  །</p>
    </div>
    <p class="gap"> </p>
    <p class="tib-note">ཅེས་པའང་ཀུན་དགའ་ཕྲིན་ལས་རྒྱ་མཚོ་དོན་གྲུབ་དབང་གི་རྒྱལ་པོས་འདར་གྲོང་ཆེན་གྱི་རྗེ་བླ་མའི་མཆོད་སྡོང་རིན་པོ་ཆེའི་མདུན་མངོན་པར་དད་པའི་བློས་གསོལ་བ་བཏབ་པ་བཞིན་འགྲུབ་པར་བྱིན་གྱིས་བརླབ་ཏུ་གསོལ།    །མེ་སྤྲེལ་ཟླ་༩ཚེས་༧མཆོད་སྡོང་མདུན་སྡོད་ནུབ་འཇམ་དཔལ་ཆོས་དབྱིངས་གསུང་དབང་གི་དབང་གཞན་ལ་བསྐུར་བ་སོགས་དང་གོང་གི་མིང་འདི་སྔར་ཡོད་པ་ལ་དོན་གྲུབ་དབང་གི་རྒྱལ་པོ་ཟེར་བ་སོགས་རྨིས།  ས་སྐྱ་བདག་ཁྲི་ཨཱ་ཡུ་བཛྲས་ཕུར་པའི་སྨད་ལས་གནང་སྐབས་སྔགས་འཆང་ཆེན་པོ་མདུན་ཐད་བཞུགས་པའི་ཉམས་དང་།  འཇམ་དབྱངས་གཟི་འོད་འབར་བར་གསོལ་སྨོན་སྐབས་བྱིན་རླབས་ཀྱི་མཚན་མ་ཕྲན་བུ་བྱུང་བ་བརྗེད་དེ་ཐལ།།    །།</p>
    <p class="gap"> </p>
  </body>
</html>
