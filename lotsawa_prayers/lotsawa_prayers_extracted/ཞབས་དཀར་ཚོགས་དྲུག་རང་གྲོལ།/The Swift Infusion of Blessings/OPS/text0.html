<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>The Swift Infusion of Blessings</title>
  </head>
  <body>
    <div class="nobreak">
      <h1 class="tib">༄༅། །བླ་མའི་གསོལ་འདེབས་བྱིན་རླབས་མྱུར་འཇུག</h1>
      <p class="gap"> </p>
      <p class="tib-verse">འཁོར་བའི་ཕུན་ཚོགས་དུག་སྦྲུལ་ཚང་ལྟ་བུར། །</p>
    </div>
    <div class="nobreak">
      <p class="tib-verse">མཐོང་ནས་ཚེ་འདིའི་བྱ་བ་ཐམས་ཅད་ལ། །</p>
    </div>
    <div class="nobreak">
      <p class="tib-verse">མངོན་ཞེན་གཏིང་ནས་ལོག་པའི་བྱ་བཏང་བ། །</p>
    </div>
    <div class="nobreak">
      <p class="tib-verse">ཚོགས་དྲུག་རང་གྲོལ་ཞབས་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">ཁྱོད་ཐུགས་ཤེལ་དཀར་བུམ་བཟང་ལས་ཐོན་པའི། །</p>
    </div>
    <div class="nobreak">
      <p class="tib-verse">ཟབ་ལམ་ལེགས་བཤད་བདུད་རྩིའི་ཆུ་རྒྱུན་གྱིས། །</p>
    </div>
    <div class="nobreak">
      <p class="tib-verse">རང་སེམས་ནོར་བུའི་ཉོན་མོངས་དྲི་མ་ཀུན། །</p>
    </div>
    <div class="nobreak">
      <p class="tib-verse">བཀྲུས་ནས་དོན་གཉིས་དགོས་འདོད་ཀུན་འབྱུང་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">ཤེས་བྱའི་ཆོས་རྣམས་མ་ལུས་ས་ལེར་མཁྱེན། །</p>
    </div>
    <div class="nobreak">
      <p class="tib-verse">བྱམས་དང་བརྩེ་བས་འགྲོ་ལ་ཟབ་རྒྱས་ཆོས། །</p>
    </div>
    <div class="nobreak">
      <p class="tib-verse">སྟོན་པའི་མཚན་ལྡན་རྩ་བའི་བླ་མ་ཡི། །</p>
    </div>
    <div class="nobreak">
      <p class="tib-verse">སྐུ་ཚེ་བསྐལ་བརྒྱའི་བར་དུ་བརྟན་པར་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">ཚོགས་གཉིས་ལས་འཁྲུངས་མཚན་དཔེས་མཛེས་པའི་སྐུ། །</p>
    </div>
    <div class="nobreak">
      <p class="tib-verse">ཡན་ལག་དྲུག་ཅུའི་གདངས་ལྡན་སྙན་པའི་གསུང་། །</p>
    </div>
    <div class="nobreak">
      <p class="tib-verse">ཉོན་མོངས་རང་གྲོལ་གསལ་སྟོང་འཛིན་མེད་ཐུགས། །</p>
    </div>
    <div class="nobreak">
      <p class="tib-verse">བླ་མའི་སྐུ་གསུང་ཐུགས་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">ལུས་ལ་བླ་མའི་སྐུ་ཡིས་བྱིན་གྱིས་རློབས། །</p>
    </div>
    <div class="nobreak">
      <p class="tib-verse">ལུས་ཀྱི་སྒྲིབ་དག་བདེ་དྲོད་འབར་བ་དང་། །</p>
    </div>
    <div class="nobreak">
      <p class="tib-verse">ལུས་ནི་འཆི་མེད་འཇའ་ལུས་འོད་སྐུར་གྱུར། །</p>
    </div>
    <div class="nobreak">
      <p class="tib-verse">ལུས་ཀྱིས་གཞན་ལ་ཕན་ཐོགས་འབྱུང་བར་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">ངག་ལ་བླ་མའི་གསུང་གིས་བྱིན་གྱིས་རློབས། །</p>
    </div>
    <div class="nobreak">
      <p class="tib-verse">ངག་གི་སྒྲིབ་དག་ནུས་པ་འབྱུང་བ་དང་། །</p>
    </div>
    <div class="nobreak">
      <p class="tib-verse">ངག་ནི་འགག་མེད་ཚངས་པའི་དབྱངས་སུ་གྱུར། །</p>
    </div>
    <div class="nobreak">
      <p class="tib-verse">ངག་གིས་གཞན་ལ་ཕན་ཐོགས་འབྱུང་བར་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">སེམས་ལ་བླ་མའི་ཐུགས་ཀྱིས་བྱིན་གྱིས་རློབས། །</p>
    </div>
    <div class="nobreak">
      <p class="tib-verse">སེམས་ཀྱི་སྒྲིབ་དག་ཉམས་རྟོགས་འཆར་བ་དང་། །</p>
    </div>
    <div class="nobreak">
      <p class="tib-verse">སེམས་ནི་འཁྲུལ་མེད་ཆོས་ཀྱི་སྐུ་རུ་གྱུར། །</p>
    </div>
    <div class="nobreak">
      <p class="tib-verse">སེམས་ཀྱིས་གཞན་ལ་ཕན་ཐོགས་འབྱུང་བར་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">སྐྱབས་གསུམ་ཀུན་འདུས་བླ་མ་རྡོ་རྗེ་འཆང་། །</p>
    </div>
    <div class="nobreak">
      <p class="tib-verse">གང་ལ་གང་འདུལ་བཤེས་གཉེན་ཚུལ་བཟང་ནས། །</p>
    </div>
    <div class="nobreak">
      <p class="tib-verse">མཆོག་དང་ཐུན་མོང་དངོས་གྲུབ་སྩོལ་མཛད་པའི། །</p>
    </div>
    <div class="nobreak">
      <p class="tib-verse">དྲིན་ཅན་བླ་མ་རྣམས་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">སྐྱེ་བ་ཀུན་ཏུ་ཡང་དག་བླ་མ་དང་། །</p>
    </div>
    <div class="nobreak">
      <p class="tib-verse">འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང་། །</p>
    </div>
    <div class="nobreak">
      <p class="tib-verse">ས་དང་ལམ་གྱི་ཡོན་ཏན་རབ་རྫོགས་ནས། །</p>
    </div>
    <div class="nobreak">
      <p class="tib-verse">རྡོ་རྗེ་འཆང་གི་གོ་འཕང་མྱུར་ཐོབ་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">སྟོན་པ་བླ་ན་མེད་པའི་བསྟན་པ་དང་། །</p>
    </div>
    <div class="nobreak">
      <p class="tib-verse">མཇལ་བ་འདི་འདྲ་བླ་མའི་དྲིན་ཡིན་པས། །</p>
    </div>
    <div class="nobreak">
      <p class="tib-verse">དགེ་བ་འདི་ཡང་འགྲོ་བ་མ་ལུས་པ། །</p>
    </div>
    <div class="nobreak">
      <p class="tib-verse">བཤེས་གཉེན་དམ་པས་འཛིན་པའི་རྒྱུ་རུ་བསྔོ། །</p>
    </div>
    <p class="gap"> </p>
    <div class="nobreak">
      <p class="tib-verse">དཔལ་ལྡན་བླ་མའི་རྣམ་པར་ཐར་པ་ལ། །</p>
    </div>
    <div class="nobreak">
      <p class="tib-verse">སྐད་ཅིག་ཙམ་ཡང་ལོག་ལྟ་མི་སྐྱེ་ཞིང༌། །</p>
    </div>
    <div class="nobreak">
      <p class="tib-verse">ཅི་མཛད་ལེགས་པར་མཐོང་བའི་མོས་གུས་ཀྱིས། །</p>
    </div>
    <div class="nobreak">
      <p class="tib-verse">བླ་མའི་བྱིན་རླབས་སེམས་ལ་འཇུག་པར་ཤོག །</p>
    </div>
    <p class="gap"> </p>
    <p class="tib-note">ཅེས་པ་འདི་ཡང་དད་གཏོང་ཤེས་རབ་སྙིང་རྗེ་དང་ལྡན་པའི་སློབ་བུ་མཐོ་ལྡིང་དགེ་སློང་ངག་དབང་ཡེ་ཤེས་ཀྱིས་བསྐུལ་ངོར། ༧བྱ་བཏང་ཚོགས་དྲུག་རང་གྲོལ་གྱིས་གནས་ཆེན་གངས་རི་ནས་སྦྱར་བའོ།། །།</p>
    <p class="gap"> </p>
  </body>
</html>
