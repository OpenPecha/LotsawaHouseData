<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>ཨོ་རྒྱན་རིན་པོ་ཆེའི་གསོལ་འདེབས། – LotsawaHouse</title>
  </head>
  <body>
    <div class="nobreak">
      <h1 class="tib">༄༅། །ཨོ་རྒྱན་རྗེ་འབངས་ཉེར་ལྔ་འཁོར་བཅས་ལ་གསོལ་བ་འདེབས་པ་མདོར་བསྡུས་བྱིན་རླབས་སྙིང་པོ་བཞུགས།</h1>
      <p class="gap"> </p>
      <p class="tib-verse">ན་མོ་གུ་རུ་བྷྱཿ</p>
    </div>
    <p class="tib-note">འདིར་ཨོ་རྒྱན་རིན་པོ་ཆེས་སྤྲུལ་པའི་ཐོད་ཕྲེང་རིགས་ལྔ་གུ་རུ་མཚན་བརྒྱད་རྗེ་འབངས་ཉེར་ལྔ་བཅས་ལ་མདོར་བསྡུས་ཏེ་གསོལ་བ་གདབ་པར་འདོད་པས།</p>
    <div class="nobreak">
      <p class="tib-verse">བདག་སོགས་འགྲོ་ཀུན་དེང་ནས་བྱང་ཆུབ་བར། །</p>
    </div>
    <div class="nobreak">
      <p class="tib-verse">དཀོན་མཆོག་རྩ་བ་གསུམ་ལ་སྐྱབས་སུ་མཆི། །</p>
    </div>
    <div class="nobreak">
      <p class="tib-verse">གཞན་དོན་རྫོགས་པའི་སངས་རྒྱས་འཐོབ་བྱའི་ཕྱིར། །</p>
    </div>
    <div class="nobreak">
      <p class="tib-verse">སྨོན་དང་འཇུག་པའི་བྱང་ཆུབ་སེམས་བསྐྱེད་དོ། །</p>
    </div>
    <p class="tib-note">ལན་གསུམ་གྱིས་སྐྱབས་སེམས་བྱ།</p>
    <div class="nobreak">
      <p class="tib-verse">མདུན་གྱི་ནམ་མཁར་ཡིད་འཕྲོག་མཆོད་སྤྲིན་དབུས། །</p>
    </div>
    <div class="nobreak">
      <p class="tib-verse">རིན་ཆེན་སེང་ཁྲི་པདྨ་ཉི་ཟླའི་སྟེང༌། །</p>
    </div>
    <div class="nobreak">
      <p class="tib-verse">རྩ་བའི་བླ་མ་ཨོ་རྒྱན་རིན་པོ་ཆེ། །</p>
    </div>
    <div class="nobreak">
      <p class="tib-verse">སྐུ་མདོག་དཀར་དམར་གཞོན་ཚུལ་གཟི་བརྗིད་འབར། །</p>
    </div>
    <div class="nobreak">
      <p class="tib-verse">ཕྱག་གཡས་རྡོ་རྗེ་གཡོན་པས་ཐོད་བུམ་དང༌། །</p>
    </div>
    <div class="nobreak">
      <p class="tib-verse">གསང་བའི་ཡུམ་མཆོག་སྦས་ཚུལ་ཁ་ཊཱྃ་འཁྱུད། །</p>
    </div>
    <div class="nobreak">
      <p class="tib-verse">སྐུ་ལ་གསང་ཕོད་ཆོས་གོས་ཟབ་བེར་གསོལ། །</p>
    </div>
    <div class="nobreak">
      <p class="tib-verse">དབུ་ལ་ཤེའུའི་སྙན་ཞུ་མཐོང་གྲོལ་མཛེས། །</p>
    </div>
    <div class="nobreak">
      <p class="tib-verse">ཞབས་ཟུང་རྡོ་རྗེའི་སྐྱིལ་ཀྲུང་དྲང་པོར་བཞུགས། །</p>
    </div>
    <p class="gap"> </p>
    <div class="nobreak">
      <p class="tib-verse">གསང་གསུམ་ལས་སྐྱེས་འཇའ་ཟེར་འོད་ཕུང་ཀློང༌། །</p>
    </div>
    <div class="nobreak">
      <p class="tib-verse">ཐོད་ཕྲེང་སྡེ་ལྔ་སྤྲུལ་པའི་མཚན་བརྒྱད་དང༌། །</p>
    </div>
    <div class="nobreak">
      <p class="tib-verse">ཐུགས་སྲས་མི་རྗེ་འབངས་རིགས་ཉེར་ལྔ་སོགས། །</p>
    </div>
    <div class="nobreak">
      <p class="tib-verse">རིག་འཛིན་བླ་མ་རྒྱ་མཚོའི་སྤྲིན་ཕུང་འཕྲོ། །</p>
    </div>
    <div class="nobreak">
      <p class="tib-verse">གནས་གསུམ་འབྲུ་གསུམ་མཚན་པའི་འོད་ཟེར་གྱིས། །</p>
    </div>
    <div class="nobreak">
      <p class="tib-verse">ཡེ་ཤེས་སྤྱན་དྲངས་གཉིས་སུ་མེད་པར་གྱུར། །</p>
    </div>
    <p class="tib-note">ཅེས་གསལ་གདབ།</p>
    <div class="nobreak">
      <p class="tib-verse">ཧཱུྃ། བཞེངས་ཤིག་པདྨ་འབྱུང་གནས་མཁའ་འགྲོའི་ཚོགས། །</p>
    </div>
    <div class="nobreak">
      <p class="tib-verse">དགོངས་ཤིག་ཕྱོགས་བཅུ་དུས་གསུམ་བདེ་གཤེགས་རྣམས། །</p>
    </div>
    <div class="nobreak">
      <p class="tib-verse">རྗེ་བཙུན་ཆེན་པོ་པདྨ་ཐོད་ཕྲེང་རྩལ། །</p>
    </div>
    <div class="nobreak">
      <p class="tib-verse">རིག་འཛིན་མཁའ་འགྲོའི་གནས་ནས་གཤེགས་སུ་གསོལ། །</p>
    </div>
    <p class="tib-note">ཞེས་ཡེ་ཤེས་པ་སྤྱན་དྲངས་ཤིང་བསྟིམ།</p>
    <div class="nobreak">
      <p class="tib-verse">སེང་ཁྲི་པདྨ་ཉི་ཟླའི་གདན་ལ་བཞུགས། །</p>
    </div>
    <div class="nobreak">
      <p class="tib-verse">སྒོ་གསུམ་གུས་པས་ཕྱག་འཚལ་སྐྱབས་སུ་མཆི། །</p>
    </div>
    <div class="nobreak">
      <p class="tib-verse">ཕྱི་ནང་གསང་བ་བླ་མེད་མཆོད་སྤྲིན་འབུལ། །</p>
    </div>
    <div class="nobreak">
      <p class="tib-verse">དུས་གསུམ་བསགས་པའི་སྡིག་སྒྲིབ་མཐོལ་ཞིང་བཤགས། །</p>
    </div>
    <div class="nobreak">
      <p class="tib-verse">འཕགས་དང་སོ་སྐྱེའི་དགེ་བར་རྗེས་ཡི་རང༌། །</p>
    </div>
    <div class="nobreak">
      <p class="tib-verse">ཟབ་རྒྱས་ཆོས་ཀྱི་འཁོར་ལོ་བསྐོར་བར་བསྐུལ། །</p>
    </div>
    <div class="nobreak">
      <p class="tib-verse">མྱ་ངན་མི་འདའ་རྟག་ཏུ་བཞུགས་གསོལ་འདེབས། །</p>
    </div>
    <div class="nobreak">
      <p class="tib-verse">བསོད་ནམས་དངོས་ཀུན་བྱང་ཆུབ་ཆེན་པོར་བསྔོ། །</p>
    </div>
    <p class="tib-note">ཞེས་ཚོགས་བསགས།</p>
    <div class="nobreak">
      <p class="tib-verse">དུས་གསུམ་རྒྱལ་བ་ཀུན་དངོས་རིགས་བརྒྱའི་བདག །</p>
    </div>
    <div class="nobreak">
      <p class="tib-verse">ཕྲིན་ལས་རྣམ་བཞིའི་འཁོར་ལོས་སྒྱུར་བ་པོ། །</p>
    </div>
    <div class="nobreak">
      <p class="tib-verse">སྣང་སྲིད་དབང་དུ་སྡུད་པའི་མཐུ་སྟོབས་ཅན། །</p>
    </div>
    <div class="nobreak">
      <p class="tib-verse">པདྨ་འབྱུང་གནས་ཞབས་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">རྡོ་རྗེ་རིན་ཆེན་པདྨ་ཀརྨ་དང༌། །</p>
    </div>
    <div class="nobreak">
      <p class="tib-verse">བུདྡྷ་ཐོད་ཕྲེང་རིགས་མཆོག་རྣམ་པ་ལྔ། །</p>
    </div>
    <div class="nobreak">
      <p class="tib-verse">འཆི་མེད་པད་འབྱུང་པདྨ་སཾ་བྷ་བ། །</p>
    </div>
    <div class="nobreak">
      <p class="tib-verse">བློ་ལྡན་མཆོག་སྲེད་པདྨ་རྒྱལ་པོ་རྩལ། །</p>
    </div>
    <div class="nobreak">
      <p class="tib-verse">ཤཱཀྱ་སེངྒེ་ཉི་མ་འོད་ཟེར་དང༌། །</p>
    </div>
    <div class="nobreak">
      <p class="tib-verse">སེངྒེ་སྒྲ་སྒྲོགས་རྡོ་རྗེ་གྲོ་ལོད་སོགས། །</p>
    </div>
    <div class="nobreak">
      <p class="tib-verse">གང་འདུལ་སྒྱུ་འཕྲུལ་དྲྭ་བའི་ཚུལ་འཆང་བ། །</p>
    </div>
    <div class="nobreak">
      <p class="tib-verse">སྐྱབས་གནས་ཀུན་འདུས་མཆོག་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">སངས་རྒྱས་ཡེ་ཤེས་རྒྱལ་བ་མཆོག་དབྱངས་སྡེ། །</p>
    </div>
    <div class="nobreak">
      <p class="tib-verse">ནམ་མཁའི་སྙིང་པོ་ཛྙཱ་ན་ཀུ་མཱ་ར། །</p>
    </div>
    <div class="nobreak">
      <p class="tib-verse">ཡེ་ཤེས་མཚོ་རྒྱལ་དཔལ་གྱི་ཡེ་ཤེས་ཞབས། །</p>
    </div>
    <div class="nobreak">
      <p class="tib-verse">དཔལ་གྱི་སེང་གེ་རྣམས་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">བཻ་རོ་ཙ་ན་ཆོས་རྒྱལ་ཁྲི་སྲོང་ཞབས། །</p>
    </div>
    <div class="nobreak">
      <p class="tib-verse">གཡུ་སྒྲ་སྙིང་པོ་རྡོ་རྗེ་བདུད་འཇོམས་རྩལ། །</p>
    </div>
    <div class="nobreak">
      <p class="tib-verse">ཡེ་ཤེས་དབྱངས་དང་སོག་པོ་ལྷ་དཔལ་སྡེ། །</p>
    </div>
    <div class="nobreak">
      <p class="tib-verse">སྣ་ནམ་ཡེ་ཤེས་རྣམས་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">དཔལ་གྱི་དབང་ཕྱུག་ལྡན་མ་རྩེ་མང་དང༌། །</p>
    </div>
    <div class="nobreak">
      <p class="tib-verse">སྐ་བ་དཔལ་བརྩེགས་ཤུད་བུ་དཔལ་གྱི་སེང༌། །</p>
    </div>
    <div class="nobreak">
      <p class="tib-verse">རྒྱལ་བའི་བློ་གྲོས་འབྲོག་བན་ལོ་ཙཱ་བ། །</p>
    </div>
    <div class="nobreak">
      <p class="tib-verse">དྲན་པ་ནམ་མཁའ་རྣམས་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">འོ་བྲན་དབང་ཕྱུག་རྨ་བན་རིན་ཆེན་མཆོག །</p>
    </div>
    <div class="nobreak">
      <p class="tib-verse">དཔལ་གྱི་རྡོ་རྗེ་ལང་གྲོ་དཀོན་མཆོག་འབྱུང༌། །</p>
    </div>
    <div class="nobreak">
      <p class="tib-verse">རྒྱལ་བ་བྱང་ཆུབ་དགོངས་པ་མངོན་གྱུར་པའི། །</p>
    </div>
    <div class="nobreak">
      <p class="tib-verse">ཐུགས་སྲས་རིག་འཛིན་རྣམས་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">གསོལ་བ་འདེབས་སོ་ཨོ་རྒྱན་རིན་པོ་ཆེ། །</p>
    </div>
    <div class="nobreak">
      <p class="tib-verse">བྱིན་གྱིས་རློབས་ཤིག་རིག་འཛིན་སྤྲུལ་པའི་ཚོགས། །</p>
    </div>
    <div class="nobreak">
      <p class="tib-verse">ཕྱི་ནང་གསང་བའི་བར་ཆད་ཞི་བ་དང༌། །</p>
    </div>
    <div class="nobreak">
      <p class="tib-verse">བསམ་པ་ལྷུན་གྱིས་འགྲུབ་པར་མཛད་དུ་གསོལ། །</p>
    </div>
    <div class="nobreak">
      <p class="tib-verse">ལུས་ངག་ཡིད་ལ་རྡོ་རྗེའི་དབང་བཞི་སྐུར། །</p>
    </div>
    <div class="nobreak">
      <p class="tib-verse">ནད་གདོན་སྡིག་སྒྲིབ་བར་ཆད་དབྱིངས་སུ་གསོལ། །</p>
    </div>
    <div class="nobreak">
      <p class="tib-verse">སྐུ་གསུང་ཐུགས་ཡོན་ཕྲིན་ལས་དངོས་གྲུབ་སྩོལ། །</p>
    </div>
    <div class="nobreak">
      <p class="tib-verse">རྣམ་གྲོལ་སྐུ་བཞི་ཐོབ་པར་བྱིན་གྱིས་རློབས། །</p>
    </div>
    <p class="tib-note">ཞེས་ཕུར་ཚུགས་སུ་གསོལ་བ་གདབ།</p>
    <p class="tib-note">སྤྲོ་ན་ལེའུ་བདུན་མ་དང༌། བསམ་པ་ལྷུན་གྲུབ། བར་ཆད་ལམ་སེལ་སོགས་གསོལ་འདེབས་རིགས་གང་ཤེས་སྐབས་འདིར་བྱ།</p>
    <p class="tib-note">གསོལ་འདེབས་ཀྱི་བསྙེན་པ།</p>
    <div class="nobreak">
      <p class="tib-verse b-space">ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ།</p>
    </div>
    <p class="tib-note">ཞེས་ཅི་ནུས་སུ་བཟླས་མཐར།</p>
    <div class="nobreak">
      <p class="tib-verse">རིག་འཛིན་བླ་མའི་སྐུ་ཡི་གནས་བཞི་ནས། །</p>
    </div>
    <div class="nobreak">
      <p class="tib-verse">འོད་ཟེར་བྱུང་བ་བདག་གི་གནས་བཞིར་ཐིམ། །</p>
    </div>
    <div class="nobreak">
      <p class="tib-verse">སྐུ་གསུང་ཐུགས་དང་ཡེ་ཤེས་རྡོ་རྗེ་ཡིས། །</p>
    </div>
    <div class="nobreak">
      <p class="tib-verse">བྱིན་གྱིས་བརླབས་ནས་དབང་བཞི་ཐོབ་པར་གྱུར། །</p>
    </div>
    <div class="nobreak">
      <p class="tib-verse">མཐར་ནི་ཚོགས་ཞིང་འོད་ཞུ་རང་ལ་ཐིམ། །</p>
    </div>
    <div class="nobreak">
      <p class="tib-verse">ཐུགས་ཡིད་གཅིག་འདྲེས་དགོངས་པའི་རྩལ་ཆེན་རྫོགས། །</p>
    </div>
    <div class="nobreak">
      <p class="tib-verse">འཁོར་འདས་རོ་གཅིག་འོད་གསལ་ཐིག་ལེ་ཀློང༌། །</p>
    </div>
    <div class="nobreak">
      <p class="tib-verse">དོན་གཉིས་འབྲས་བུ་སྨིན་པའི་བཀྲ་ཤིས་སྩོལ། །</p>
    </div>
    <p class="tib-note">ཅེས་དབང་བླངས་ཤིང་བསྔོ་སྨོན་ཤིས་པ་བརྗོད་པས་མཐའ་བརྒྱན་པར་བྱའོ། །</p>
    <p class="gap"> </p>
    <p class="tib-note">ཞེས་པའང་དད་ལྡན་ན་ཐཱའི་མིང་ཅན་གྱིས་གསོལ་བ་བཏབ་པ་ལྟར། མཚོ་སྐྱེས་བླ་མ་དགྱེས་པའི་འབངས་མཁྱེན་བརྩིའི་དབང་པོས་བྲིས་པ་སིདྡྷིར་སྟུ། །</p>
    <p class="gap"> </p>
  </body>
</html>
