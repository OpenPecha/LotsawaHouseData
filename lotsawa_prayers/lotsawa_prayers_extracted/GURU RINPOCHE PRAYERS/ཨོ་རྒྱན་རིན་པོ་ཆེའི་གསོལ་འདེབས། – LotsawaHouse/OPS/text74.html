<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>ཨོ་རྒྱན་རིན་པོ་ཆེའི་གསོལ་འདེབས། – LotsawaHouse</title>
  </head>
  <body>
    <div class="nobreak">
      <h1 class="tib">༄༅། །ཨོ་རྒྱན་གུ་རུ་རིན་པོ་ཆེའི་རྣམ་ཐར་བཀའི་ཐང་ཡིག་གི་དོན་བསྡུས་གསོལ་འདེབས་ངོ་མཚར་ཨུ་དུམྦ་རའི་ཕྲེང་མཛེས་ཞེས་བྱ་བ་བཞུགས་སོ། །</h1>
      <p class="gap"> </p>
      <p class="tib-note">ན་མོ་གུ་རུ་དེ་ཝ་ཌཱ་ཀི་ནཱི་ཧཱུྂ།</p>
    </div>
    <p class="gap"> </p>
    <div class="nobreak">
      <p class="tib-verse">བདེ་ཆེན་ཞིང་བཞུགས་མགོན་པོ་འོད་མི་འགྱུར། །</p>
    </div>
    <div class="nobreak">
      <p class="tib-verse">ཚེ་དང་ཡེ་ཤེས་སྣང་བ་མཐའ་ཡས་པ། །</p>
    </div>
    <div class="nobreak">
      <p class="tib-verse">མཚན་ཙམ་ཐོས་པས་བྱང་ཆུབ་ལམ་སྣ་འདྲེན། །</p>
    </div>
    <div class="nobreak">
      <p class="tib-verse">ཆོས་སྐུ་འོད་དཔག་མེད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ངེས་པ་ལྔ་ལྡན་རྣམ་སྣང་རིགས་ལྔའི་རྒྱལ། །</p>
    </div>
    <div class="nobreak">
      <p class="tib-verse">ཞིང་འདིར་ས་བཅུའི་དབང་ཕྱུག་ཚུལ་སྟོན་པ། །</p>
    </div>
    <div class="nobreak">
      <p class="tib-verse">འཁོར་བ་དོང་ནས་སྤྲུགས་པའི་ཐུགས་རྗེ་ཅན། །</p>
    </div>
    <div class="nobreak">
      <p class="tib-verse">ལོངས་སྐུ་སྤྱན་རས་གཟིགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ངོ་མཚར་དཔལ་ལྡན་སངས་རྒྱས་པདྨ་སྐྱེས། །</p>
    </div>
    <div class="nobreak">
      <p class="tib-verse">སྐྱེ་འཆི་མི་མངའ་ཟག་མེད་རྡོ་རྗེའི་སྐུ། །</p>
    </div>
    <div class="nobreak">
      <p class="tib-verse">དུས་གསུམ་རྒྱལ་བ་ཀུན་གྱི་ཕྲིན་ལས་མཛད། །</p>
    </div>
    <div class="nobreak">
      <p class="tib-verse">སྤྲུལ་སྐུ་པདྨ་འབྱུང་གནས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བདེན་པ་རང་བྱུང་སངས་རྒྱས་སྐུ་ལྔ་འཆང་། །</p>
    </div>
    <div class="nobreak">
      <p class="tib-verse">སྣ་ཚོགས་ཐབས་ཀྱིས་སེམས་ཅན་བདེ་ལ་བཀོད། །</p>
    </div>
    <div class="nobreak">
      <p class="tib-verse">གདུལ་བྱའི་བསམ་པ་ཡོངས་སུ་རྫོགས་མཛད་པའི། །</p>
    </div>
    <div class="nobreak">
      <p class="tib-verse">སྐྱེ་ཤི་མི་མངའ་རྡོ་རྗེའི་སྐུ་ལ་འདུད། །</p>
    </div>
    <p class="gap"> </p>
    <div class="nobreak">
      <p class="tib-verse">ངོ་མཚར་ཁྱད་འཕགས་བདེ་ཅན་ཞིང་ཁམས་སུ། །</p>
    </div>
    <div class="nobreak">
      <p class="tib-verse">འོད་དཔག་མེད་མགོན་ཐོད་ཕྲེང་རིགས་ལྔར་སྤྲུལ། །</p>
    </div>
    <div class="nobreak">
      <p class="tib-verse">འཁོར་ལོའི་སྒྱུར་རྒྱལ་བཟང་པོ་མཆོག་ཉིད་ལ། །</p>
    </div>
    <div class="nobreak">
      <p class="tib-verse">ཕན་བདེའི་དབུགས་འབྱིན་བསྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རིགས་དྲུག་དོན་མཛད་འགྲོ་འདུལ་གུ་རུ་དྲུག །</p>
    </div>
    <div class="nobreak">
      <p class="tib-verse">རྣམ་འཕྲུལ་མཚན་བརྒྱད་དྲི་མེད་ཞིང་སོགས་སུ། །</p>
    </div>
    <div class="nobreak">
      <p class="tib-verse">དྲི་མེད་སྨྲ་དང་པདྨ་སྐྱེ་བཟང་སོགས། །</p>
    </div>
    <div class="nobreak">
      <p class="tib-verse">མདོ་སྔགས་སྟོན་པར་སྣང་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཁྱད་པར་གསང་སྔགས་བསྟན་པ་བསྐྱང་བའི་ཕྱིར། །</p>
    </div>
    <div class="nobreak">
      <p class="tib-verse">རྡོ་རྗེ་འཆང་ཆེན་རིགས་ལྔར་སྐུར་བཞེངས་ཤིང་། །</p>
    </div>
    <div class="nobreak">
      <p class="tib-verse">སྦྱོར་སྒྲོལ་སྤྱོད་པས་རཱུ་ཏྲ་བཏུལ་ནས་ཀྱང་། །</p>
    </div>
    <div class="nobreak">
      <p class="tib-verse">བླ་མེད་ཐེག་པ་སྤེལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རྣལ་འབྱོར་ནུས་ལྡན་རྡོ་རྗེས་ཡུལ་སྲུང་སྲས། །</p>
    </div>
    <div class="nobreak">
      <p class="tib-verse">སངས་རྒྱས་སྟོང་རྩར་དབང་བསྐུར་ལུང་བསྟན་ཅིང་། །</p>
    </div>
    <div class="nobreak">
      <p class="tib-verse">གང་འདུལ་སྤྲུལ་པས་བསྟན་པ་གཉིས་ལྡན་གྱི། །</p>
    </div>
    <div class="nobreak">
      <p class="tib-verse">བདུད་རྩིའི་ཆོས་ཆར་དབབ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཀུན་ཏུ་འཆང་བས་དབང་བཞིའི་ཆུ་བོ་ཕབ། །</p>
    </div>
    <div class="nobreak">
      <p class="tib-verse">གཙུག་ཕུད་རིས་བཟང་སྲས་གྱུར་སྔགས་སྤྱོད་བསྐྱང་། །</p>
    </div>
    <div class="nobreak">
      <p class="tib-verse">སྤྲིན་ལྡན་རྒྱལ་ཁམས་མདོ་སྔགས་བསྟན་པ་ཡིས། །</p>
    </div>
    <div class="nobreak">
      <p class="tib-verse">ཡུན་དུ་འདུལ་བར་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དམ་ཆོས་ཁུངས་བཙུན་འཕགས་ཡུལ་གླིང་ཆེན་དགུའི། །</p>
    </div>
    <div class="nobreak">
      <p class="tib-verse">ནུབ་ཕྱོགས་གསང་སྔགས་འབྱུང་གནས་ཨོ་རྒྱན་ཡུལ། །</p>
    </div>
    <div class="nobreak">
      <p class="tib-verse">རང་བྱུང་ཧེ་རུ་ཀ་ཡི་ལྷ་ཁང་དུ། །</p>
    </div>
    <div class="nobreak">
      <p class="tib-verse">མཁའ་འགྲོའི་སྤྲིན་ཕུང་འཁྲིགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སྤྱན་མེད་འབྱོར་ལྡན་དཀོར་མཛོད་མཆོད་སྦྱིན་མཛད། །</p>
    </div>
    <div class="nobreak">
      <p class="tib-verse">མཐའ་ཡས་སྤྲུལ་པས་གཟིགས་སྟངས་གསུམ་ལ་དགོངས། །</p>
    </div>
    <div class="nobreak">
      <p class="tib-verse">དྲི་མེད་མདངས་ལྡན་དྷ་ན་ཀོ་ཤའི་མཚོར། །</p>
    </div>
    <div class="nobreak">
      <p class="tib-verse">པདྨའི་སྦུབས་སུ་འཁྲུངས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གཏོང་ལ་རབ་གོམས་ཨིནྡྲ་བྷཱུ་ཏི་ཡིས། །</p>
    </div>
    <div class="nobreak">
      <p class="tib-verse">གཞན་དོན་རྒྱ་མཚོ་ཆེ་ནས་ནོར་བུ་བླངས། །</p>
    </div>
    <div class="nobreak">
      <p class="tib-verse">ལམ་ནས་སྤྱན་དྲངས་གསེར་ཁྲིར་དབང་བསྐུར་ཞིང་། །</p>
    </div>
    <div class="nobreak">
      <p class="tib-verse">པདྨ་རྒྱལ་པོར་མཚན་གསོལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཡིད་བཞིན་སྤྲིན་ལས་འདོད་རྒུའི་ཆར་ཆེན་ཕབས། །</p>
    </div>
    <div class="nobreak">
      <p class="tib-verse">ཌཱ་ཀིས་མཆོད་ཅིང་བདེ་གཤེགས་མཁའ་འགྲོ་ཡིས། །</p>
    </div>
    <div class="nobreak">
      <p class="tib-verse">སྤྲུལ་པའི་སྐུ་དང་ལོངས་སྤྱོད་རྫོགས་པའི་སྐུར། །</p>
    </div>
    <div class="nobreak">
      <p class="tib-verse">མངའ་གསོལ་གུས་པས་བསྟོད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">འཇིག་རྟེན་ཚུལ་དང་མཐུན་པར་འཇུག་པའི་ཕྱིར། །</p>
    </div>
    <div class="nobreak">
      <p class="tib-verse">འོད་འཆང་མ་ཉིད་བཙུན་མོར་བཞེས་ནས་ཀྱང་། །</p>
    </div>
    <div class="nobreak">
      <p class="tib-verse">ཁོར་ཡུག་རི་བོའི་ཁོངས་ཀུན་སྡེ་བཞི་ཡི། །</p>
    </div>
    <div class="nobreak">
      <p class="tib-verse">དཔལ་འབྱོར་ལྷག་པར་སྤེལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སྟོན་པ་རྡོ་རྗེ་སེམས་དཔས་ལུང་བསྟན་ལྟར། །</p>
    </div>
    <div class="nobreak">
      <p class="tib-verse">རྒྱལ་སྲིད་སྤང་ཕྱིར་བརྟུལ་ཞུགས་སྤྱོད་པ་མཛད། །</p>
    </div>
    <div class="nobreak">
      <p class="tib-verse">དེ་ལ་བརྟེན་ཏེ་ཁབ་ནས་མངོན་པར་ཕྱུངས། །</p>
    </div>
    <div class="nobreak">
      <p class="tib-verse">དབེན་པའི་གནས་སུ་གཤེགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ལྔ་ལེན་ཡུལ་གྱི་བཀའ་སྐྱོང་བྲག་ཕུག་ཏུ། །</p>
    </div>
    <div class="nobreak">
      <p class="tib-verse">རྡོར་དབྱིངས་ལྷ་ཚོགས་བསྒྲུབས་པས་ཞལ་གཟིགས་ཤིང་། །</p>
    </div>
    <div class="nobreak">
      <p class="tib-verse">བསིལ་བའི་ཚལ་བྱོན་བདེ་བྱེད་བརྩེགས་པར་བཞུགས། །</p>
    </div>
    <div class="nobreak">
      <p class="tib-verse">མཁའ་འགྲོ་རྣམས་ལ་ཆོས་བསྟན་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ག་འུ་ཤོད་བྱོན་སྦྱོར་སྒྲོལ་མངོན་སྤྱད་པས། །</p>
    </div>
    <div class="nobreak">
      <p class="tib-verse">ཤོར་བ་གཞོན་ནུ་ཞེས་བྱར་རབ་གྲགས་ཤིང་། །</p>
    </div>
    <div class="nobreak">
      <p class="tib-verse">གསལ་ལྡན་ཡུལ་དུ་དྲང་སྲོང་སྲིད་སྒྲུབ་ལས། །</p>
    </div>
    <div class="nobreak">
      <p class="tib-verse">རྩིས་ཚུལ་རབ་འབྱམས་གསན་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">པདྨ་ཅན་དུ་འཚོ་བྱེད་གཞོན་ནུའི་བུར། །</p>
    </div>
    <div class="nobreak">
      <p class="tib-verse">གསོ་བ་རིག་པ་རྒྱ་མཚོའི་མཐའ་བཅད་ནས། །</p>
    </div>
    <div class="nobreak">
      <p class="tib-verse">རཱ་ག་ལ་ཡུལ་ཀུན་གྱི་བཤེས་གཉེན་ལས། །</p>
    </div>
    <div class="nobreak">
      <p class="tib-verse">སྒྲ་དང་ཡིག་རིགས་བཞེས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གཞན་ཡང་བི་ཤྭ་ཀརྨ་ལ་སོགས་ལས། །</p>
    </div>
    <div class="nobreak">
      <p class="tib-verse">བཟོ་ཡི་རིག་པ་ཛ་རྩི་ཡན་ཆད་ཀུན། །</p>
    </div>
    <div class="nobreak">
      <p class="tib-verse">བསླབ་པའི་ཚུལ་བསྟན་མཁས་པའི་མཐར་སོན་པས། །</p>
    </div>
    <div class="nobreak">
      <p class="tib-verse">ཤེས་བྱ་ཐམས་ཅད་གཟིགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཁྱད་པར་སློབ་དཔོན་པྲ་བྷ་ཧ་སྟི་ལས། །</p>
    </div>
    <div class="nobreak">
      <p class="tib-verse">རྣལ་འབྱོར་རྒྱུད་སྡེ་ཀུན་གསན་དངོས་གྲུབ་བརྙེས། །</p>
    </div>
    <div class="nobreak">
      <p class="tib-verse">ཀུན་དགའ་བོ་ལས་བསྟན་ལ་རབ་བྱུང་ཞིང་། །</p>
    </div>
    <div class="nobreak">
      <p class="tib-verse">ཤཱཀྱ་སེང་གེ་མཚན་གསོལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སྟོན་པས་ལེགས་གསུང་མཚན་ཉིད་འཁོར་ལོ་གསུམ། །</p>
    </div>
    <div class="nobreak">
      <p class="tib-verse">གསང་སྔགས་ཕྱི་རྒྱུད་སྡེ་གསུམ་ཀུན་སྦྱངས་ནས། །</p>
    </div>
    <div class="nobreak">
      <p class="tib-verse">རྒྱལ་སྲས་སྤྱོད་མཆོག་རྒྱ་མཚོའི་ཕ་རོལ་སོན། །</p>
    </div>
    <div class="nobreak">
      <p class="tib-verse">བྱང་སེམས་སུ་མི་ཏྲ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">མང་ཐོས་མཆོག་དེར་བསྟན་གཉིས་མདོ་དྲིས་ཤིང་། །</p>
    </div>
    <div class="nobreak">
      <p class="tib-verse">བེ་ཏའི་ཡུལ་དུ་སྐུ་ལ་རྫོགས་པར་བཞུགས། །</p>
    </div>
    <div class="nobreak">
      <p class="tib-verse">རྣལ་འབྱོར་སྤྱོད་པས་འགྲོ་འདུལ་ཕྲིན་ལས་རྒྱས། །</p>
    </div>
    <div class="nobreak">
      <p class="tib-verse">ཉི་མ་འོད་ཟེར་གྲགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">འོག་མིན་ཆེན་པོར་སྟོན་པ་ཀུན་བཟང་ལས། །</p>
    </div>
    <div class="nobreak">
      <p class="tib-verse">རྫོགས་པ་ཆེན་པོ་སེམས་སྡེ་རབ་འབྱམས་གསན། །</p>
    </div>
    <div class="nobreak">
      <p class="tib-verse">བླ་མེད་རྡོ་རྗེ་འཆང་དུ་མཚན་གསོལ་ནས། །</p>
    </div>
    <div class="nobreak">
      <p class="tib-verse">ཆོས་སྐུའི་ཡེ་ཤེས་བརྙེས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཁ་ཆེའི་ཡུལ་བྱོན་བདེ་ཆེན་བརྡལ་དུ་བཞུགས། །</p>
    </div>
    <div class="nobreak">
      <p class="tib-verse">མཁའ་འགྲོའི་ཚོགས་ལ་ཆོས་ཀྱི་འཁོར་ལོ་བསྐོར། །</p>
    </div>
    <div class="nobreak">
      <p class="tib-verse">བྱང་སེམས་སྤྱོད་པས་གཞན་ཕན་ཡོངས་སུ་སྤེལ། །</p>
    </div>
    <div class="nobreak">
      <p class="tib-verse">བློ་ལྡན་མཆོག་སྲེད་གྲགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རྡོ་རྗེ་སེམས་དཔར་མ་ཧཱ་ཡོ་ག་ཡི། །</p>
    </div>
    <div class="nobreak">
      <p class="tib-verse">ཏནྟྲ་ཀུན་གསན་ལོངས་སྐུའི་རྩལ་ཆེན་རྫོགས། །</p>
    </div>
    <div class="nobreak">
      <p class="tib-verse">བལ་པོའི་ཡུལ་བྱོན་ལྷུན་གྲུབ་བརྩེགས་སུ་བཞུགས། །</p>
    </div>
    <div class="nobreak">
      <p class="tib-verse">སེང་གེ་སྒྲ་སྒྲོགས་གྲགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བཀོད་པ་ལྷུན་གྲུབ་ཀུན་ཏུ་འཆང་བ་ལས། །</p>
    </div>
    <div class="nobreak">
      <p class="tib-verse">སྤྱི་ཏིའི་རྒྱུད་གསན་རང་གི་མཚན་གསོལ་ནས། །</p>
    </div>
    <div class="nobreak">
      <p class="tib-verse">ཟ་ཧོར་ཡུལ་བྱོན་ལངྐ་བརྩེགས་པར་བཞུགས། །</p>
    </div>
    <div class="nobreak">
      <p class="tib-verse">པདྨ་སཾ་བྷར་གྲགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ངོ་མཚར་སྤྲུལ་སྐུ་དགའ་རབ་རྡོ་རྗེ་ལས། །</p>
    </div>
    <div class="nobreak">
      <p class="tib-verse">འཇམ་དཔལ་བཤེས་གཉེན་ཆོས་གསན་སྐབས་སུ་གཤེགས། །</p>
    </div>
    <div class="nobreak">
      <p class="tib-verse">རྫོགས་ཆེན་མན་ངག་རྒྱུད་དང་ཀློང་སྡེ་གསན། །</p>
    </div>
    <div class="nobreak">
      <p class="tib-verse">བསྟན་པའི་བདག་པོར་གྱུར་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཨུ་རྒྱན་ཡུལ་བྱོན་པདྨ་བརྩེགས་པར་བཞུགས། །</p>
    </div>
    <div class="nobreak">
      <p class="tib-verse">རིགས་ལྡན་ཆེན་པོར་མདོ་དང་སྒྱུ་འཕྲུལ་གསན། །</p>
    </div>
    <div class="nobreak">
      <p class="tib-verse">ལི་ཡུལ་དུར་ཁྲོད་ལོ་ཀ་བརྩེགས་པར་བྱོན། །</p>
    </div>
    <div class="nobreak">
      <p class="tib-verse">རྡོ་རྗེ་གྲོ་ལོད་གྲགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">མཁའ་སྤྱོད་གནས་སུ་ལས་ཀྱི་དབང་མོ་ཆེས། །</p>
    </div>
    <div class="nobreak">
      <p class="tib-verse">ཟབ་མོའི་དབང་བསྐུར་སྤྲུལ་སྐུའི་མཐུ་བྱིན་བསྩལ། །</p>
    </div>
    <div class="nobreak">
      <p class="tib-verse">སྟུག་པོ་བཀོད་པར་རྡོ་རྗེ་ཆོས་རབ་ལས། །</p>
    </div>
    <div class="nobreak">
      <p class="tib-verse">དབང་བཞིའི་ཆུ་བོ་རྫོགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཁྱད་པར་གསེར་གླིང་དབེན་སྐྱོང་བྲག་ཕུག་ཏུ། །</p>
    </div>
    <div class="nobreak">
      <p class="tib-verse">ཤྲཱི་སིང་ཧས་རིག་པའི་རྩལ་དབང་བསྐུར། །</p>
    </div>
    <div class="nobreak">
      <p class="tib-verse">སཱ་ལའི་ཡུལ་བྱོན་གསང་ཆེན་རོལ་པར་བཞུགས། །</p>
    </div>
    <div class="nobreak">
      <p class="tib-verse">ཐོད་ཕྲེང་རྩལ་དུ་གྲགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">འཕགས་པ་སྤྱན་རས་གཟིགས་ཀྱིས་ལུང་བསྟན་ནས། །</p>
    </div>
    <div class="nobreak">
      <p class="tib-verse">རི་བོ་རྩེ་ལྔར་འཇམ་དཔལ་གཞོན་ནུ་ཆེར། །</p>
    </div>
    <div class="nobreak">
      <p class="tib-verse">ཚངས་པར་སྤྲུལ་ནས་རྩིས་རྒྱུད་མཐའ་དག་གསན། །</p>
    </div>
    <div class="nobreak">
      <p class="tib-verse">འཇིག་རྟེན་ཕན་བདེ་སྤེལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བཤན་པའི་གྲོང་བྱོན་རིགས་མཐུན་ཐབས་ཀྱིས་བཏུལ། །</p>
    </div>
    <div class="nobreak">
      <p class="tib-verse">ཕུང་ལུང་ནག་པོར་དྲེགས་ཚོགས་ལས་ལ་བཀོལ། །</p>
    </div>
    <div class="nobreak">
      <p class="tib-verse">བསྟན་པ་སྲུང་བའི་མཚོན་ཆ་མང་དུ་མཛད། །</p>
    </div>
    <div class="nobreak">
      <p class="tib-verse">རྡོ་རྗེ་དྲག་པོ་རྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དྷ་ན་ཀོ་ཥར་མཁའ་འགྲོ་དབང་དུ་བསྡུས། །</p>
    </div>
    <div class="nobreak">
      <p class="tib-verse">ཟ་ཧོར་ཡུལ་བྱོན་དབྱིངས་ཡུམ་མནྡ་རར། །</p>
    </div>
    <div class="nobreak">
      <p class="tib-verse">ངེས་འབྱུང་མཐུ་བསྐྱེད་སྐྱེ་བདུན་རྫས་མཆོག་རྙེད། །</p>
    </div>
    <div class="nobreak">
      <p class="tib-verse">ངོ་མཚར་དཔག་ཡས་སྣང་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ལྷ་ལྕམ་རབ་བྱུང་འདུན་པར་མཁའ་ནས་གཤེགས། །</p>
    </div>
    <div class="nobreak">
      <p class="tib-verse">རྗེས་སུ་བཟུང་བས་རྒྱལ་བློན་ལོག་རྟོག་གིས། །</p>
    </div>
    <div class="nobreak">
      <p class="tib-verse">མེར་བསྲེགས་མཚོར་བསྒྱུར་རྨད་བྱུང་རྫུ་འཕྲུལ་གྱིས། །</p>
    </div>
    <div class="nobreak">
      <p class="tib-verse">ཤིན་ཏུ་དད་པར་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རྒྱལ་སྲིད་ལྕམ་དང་སྐྱེ་བདུན་སྐུ་ཤ་ཕུལ། །</p>
    </div>
    <div class="nobreak">
      <p class="tib-verse">ཡུལ་དེའི་མཐའ་དམག་དཔུང་ཆེན་ཐབས་ཀྱིས་བཟློག །</p>
    </div>
    <div class="nobreak">
      <p class="tib-verse">བཀའ་འདུས་ཆོས་ཀྱི་རྒྱ་མཚོའི་འཁོར་ལོ་བསྐོར། །</p>
    </div>
    <div class="nobreak">
      <p class="tib-verse">རྗེ་འབངས་སྨིན་གྲོལ་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བཀྲ་ཤིས་བྲག་ཕུག་མཱ་ར་ཏི་ཀ་རུ། །</p>
    </div>
    <div class="nobreak">
      <p class="tib-verse">འཆི་མེད་མགོན་པོས་རྗེས་བཟུང་བྱིན་བརླབས་པས། །</p>
    </div>
    <div class="nobreak">
      <p class="tib-verse">ཡབ་ཡུམ་གཉིས་མེད་རྡོ་རྗེའི་སྐུ་མཆོག་བརྙེས། །</p>
    </div>
    <div class="nobreak">
      <p class="tib-verse">ཚེ་དབང་རིག་འཛིན་ཆེ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གཡའ་རི་གོང་བཞུགས་མནྡྷེ་བཟང་མོ་ཡི། །</p>
    </div>
    <div class="nobreak">
      <p class="tib-verse">སྐྱེ་བརྒྱུད་གསུངས་པས་ལུས་བྱིན་ཆོས་ལ་བཀོད། །</p>
    </div>
    <div class="nobreak">
      <p class="tib-verse">མྱ་ངན་མེད་བཏུལ་ཆོས་རྒྱལ་ཆེན་པོར་བསྒྱུར། །</p>
    </div>
    <div class="nobreak">
      <p class="tib-verse">དགེ་སློང་དབང་པོའི་སྡེ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བེ་ཏའི་ཡུལ་བྱོན་གཙུག་དགུའི་དུར་ཁྲོད་བཞུགས། །</p>
    </div>
    <div class="nobreak">
      <p class="tib-verse">ཀླུ་སྒྲུབ་རྗེས་བཟུང་ཤེར་ཕྱིན་སྤྱན་ཡང་དྲངས། །</p>
    </div>
    <div class="nobreak">
      <p class="tib-verse">སིངྒ་ལར་བྱོན་བརྫུས་སྐྱེས་འཕགས་པ་ལྷ། །</p>
    </div>
    <div class="nobreak">
      <p class="tib-verse">ལུང་སྟོན་སྨིན་གྲོལ་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བྷངྒ་ལར་བྱོན་རཱ་ཛཿདྲེགས་ལྡན་བཏུལ། །</p>
    </div>
    <div class="nobreak">
      <p class="tib-verse">རྒྱལ་པོའི་ཤུལ་བཟུང་ཆོས་ཀྱིས་རྒྱལ་སྲིད་བསྐྱང་། །</p>
    </div>
    <div class="nobreak">
      <p class="tib-verse">ཐོགས་མེད་མཆེད་ཀྱིས་མངོན་པའི་སྡེ་སྣོད་སྤེལ། །</p>
    </div>
    <div class="nobreak">
      <p class="tib-verse">བསྟན་པ་རྒྱས་པར་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">འབྲས་ལྡན་ཚོང་དུས་ཌོམྦིའི་མཚན་བཟུང་ནས། །</p>
    </div>
    <div class="nobreak">
      <p class="tib-verse">སྐྱེ་བདུན་གྲུབ་བརྙེས་ཆང་འཚོང་བི་ན་སཱ། །</p>
    </div>
    <div class="nobreak">
      <p class="tib-verse">སྨིན་ཅིང་གྲོལ་མཛད་ཉི་མ་རྟོད་ལ་མནན། །</p>
    </div>
    <div class="nobreak">
      <p class="tib-verse">རྒྱལ་པོར་ཕན་པ་བསྒྲུབས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སླར་ཡང་ཨོ་རྒྱན་ཡུལ་བྱོན་བདུད་བློན་གྱིས། །</p>
    </div>
    <div class="nobreak">
      <p class="tib-verse">མེར་བསྲེགས་ཆུར་བསྒྱུར་རྒྱལ་པོ་ལྷག་པར་དད། །</p>
    </div>
    <div class="nobreak">
      <p class="tib-verse">ཚོམ་བུར་བཅས་ལ་བཀའ་འདུས་བཤད་སྒྲུབ་མཛད། །</p>
    </div>
    <div class="nobreak">
      <p class="tib-verse">མཆོག་གི་དངོས་གྲུབ་བསྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རྔ་ཐུབ་ཡུལ་བྱོན་སཽ་ཁྱ་དེ་བར་གྲགས། །</p>
    </div>
    <div class="nobreak">
      <p class="tib-verse">ཀཱ་ལ་སིདྡྷཱིའི་ཡུམ་བཅས་སྒྲུབ་པ་མཛད། །</p>
    </div>
    <div class="nobreak">
      <p class="tib-verse">ཧཱུྂ་ཀར་རྗེས་བཟུང་གྲུབ་པའི་ས་ལ་བཀོད། །</p>
    </div>
    <div class="nobreak">
      <p class="tib-verse">ཆོས་ཀྱི་སྣང་ཆེན་སྤེལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཁ་ཆེའི་ཡུལ་བྱོན་རྒྱལ་པོ་དྷརྨའི་རིགས། །</p>
    </div>
    <div class="nobreak">
      <p class="tib-verse">ལྷ་ལྕམ་དྷརྨ་བོ་དྷཱི་བྱིན་བརླབས་པས། །</p>
    </div>
    <div class="nobreak">
      <p class="tib-verse">ངོ་མཚར་སྤྲུལ་སྐུ་བི་མ་མི་ཏྲ་འཁྲུངས། །</p>
    </div>
    <div class="nobreak">
      <p class="tib-verse">རྒྱལ་ཁམས་ཆོས་ལ་བཀོད་དེར་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཟངས་གླིང་ཡུལ་བྱོན་མཁའ་འགྲོ་བདུད་འདུལ་མའི། །</p>
    </div>
    <div class="nobreak">
      <p class="tib-verse">རིག་སྔགས་ཐོག་གིས་མུ་སྟེགས་ལྔ་བརྒྱ་བཅོམ། །</p>
    </div>
    <div class="nobreak">
      <p class="tib-verse">གསེར་གླིང་རྒྱལ་བུ་ཁྱོ་ཤུགས་རྫུ་འཕྲུལ་གྱིས། །</p>
    </div>
    <div class="nobreak">
      <p class="tib-verse">བཏུལ་ནས་ཐུབ་བསྟན་སྤེལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གཞན་ཡང་ཀ་མ་རཱུ་པ་ལི་ཡི་ཡུལ། །</p>
    </div>
    <div class="nobreak">
      <p class="tib-verse">མ་རུ་འ་ཤ་བྲུ་ཤ་ཤམྦྷ་ལ། །</p>
    </div>
    <div class="nobreak">
      <p class="tib-verse">ཞང་ཞུང་ཏ་ཟིག་ཐོ་གར་རུཀྨ་སོགས། །</p>
    </div>
    <div class="nobreak">
      <p class="tib-verse">མཆོག་བསྟན་རྒྱས་པར་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">མུ་སྟེགས་རྒྱལ་པོ་ཀླུ་ཡི་ཁྱབ་འཇུག་གིས། །</p>
    </div>
    <div class="nobreak">
      <p class="tib-verse">རྡོ་རྗེ་གདན་བཟུང་བདེ་མཆོག་དུས་སྙིང་སྤྲུལ། །</p>
    </div>
    <div class="nobreak">
      <p class="tib-verse">མེ་ཡིས་ཚར་བཅད་སླར་ཡང་ཉམས་པ་གསོས། །</p>
    </div>
    <div class="nobreak">
      <p class="tib-verse">བསྟན་པ་ལྷག་པར་སྤེལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དེ་ཚེ་གང་འདུལ་སྡོ་རྗེའི་མཚན་དང་ནི། །</p>
    </div>
    <div class="nobreak">
      <p class="tib-verse">སྐུ་ཡི་བཀོད་པ་ཅིར་ཡང་སྣང་བ་སྟེ། །</p>
    </div>
    <div class="nobreak">
      <p class="tib-verse">པདྨ་འགྲོ་མགོན་རྩལ་དང་དབང་ཕྱུག་མགོན། །</p>
    </div>
    <div class="nobreak">
      <p class="tib-verse">གྲུབ་པའི་བློ་གྲོས་གྲགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">པདྨ་ཆེ་མཆོག་རྩལ་དང་མཁའ་འགྲོའི་དབང་། །</p>
    </div>
    <div class="nobreak">
      <p class="tib-verse">མགོན་པོ་བིརྺ་པ་དང་ནག་པོ་སྤྱོད། །</p>
    </div>
    <div class="nobreak">
      <p class="tib-verse">ཁྱེའུ་ཆུང་མཁའ་ལྡིང་རྩལ་དང་ས་ར་ཧ། །</p>
    </div>
    <div class="nobreak">
      <p class="tib-verse">པདྨ་མངའ་བདག་རྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">པདྨ་ཀུན་ཏུ་རྒྱུ་དང་ཆགས་མཆོག་རྩལ། །</p>
    </div>
    <div class="nobreak">
      <p class="tib-verse">པདྨ་འགྲོ་བའི་སྐྱབས་དང་ཕྲིན་ལས་མགོན། །</p>
    </div>
    <div class="nobreak">
      <p class="tib-verse">པདྨ་དོན་ཡོད་ཞགས་པ་གཟི་བརྗིད་འཕྲོ། །</p>
    </div>
    <div class="nobreak">
      <p class="tib-verse">པདྨ་ཌོམྦི་བ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རིགས་ལྡན་ཆེན་པོ་པདྨ་དཀར་པོ་དང་། །</p>
    </div>
    <div class="nobreak">
      <p class="tib-verse">པདྨ་བཛྲ་པདྨ་ཐོད་ཕྲེང་སྟེ། །</p>
    </div>
    <div class="nobreak">
      <p class="tib-verse">འདོད་རྒུར་སྒྱུར་བའི་འཕྲུལ་མཚན་ཉི་ཤུ་ཡིས། །</p>
    </div>
    <div class="nobreak">
      <p class="tib-verse">ཟབ་གསང་ཆོས་ཆར་ཕབས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཡང་ལེ་ཤོད་བྱོན་ཤཱཀྱ་དེ་ཝཱི་དང་། །</p>
    </div>
    <div class="nobreak">
      <p class="tib-verse">ལྷན་ཅིག་ཕྱག་ཆེན་མཆོག་གི་རིག་འཛིན་གྲུབ། །</p>
    </div>
    <div class="nobreak">
      <p class="tib-verse">བར་ཆད་ཀུན་བཏུལ་གཏེར་རིགས་བཅོ་བརྒྱད་ཀྱི། །</p>
    </div>
    <div class="nobreak">
      <p class="tib-verse">མཆོག་གསང་བགྲོ་བ་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཚ་བའི་ཤོད་དུས་ས་བདག་མཆེད་བཞི་བཏུལ། །</p>
    </div>
    <div class="nobreak">
      <p class="tib-verse">གསང་བའི་བདག་པོས་ལུང་བསྟན་ཟབ་གཏེར་རྙེད། །</p>
    </div>
    <div class="nobreak">
      <p class="tib-verse">རྡོ་རྗེ་གདན་དུ་ཉི་མ་སེང་གེས་བཏུད། །</p>
    </div>
    <div class="nobreak">
      <p class="tib-verse">བསྟན་པའི་བདག་པོར་མངའ་གསོལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཁྱད་པར་སྔོན་གྱི་ཐུགས་བསྐྱེད་དུས་སྨིན་པས། །</p>
    </div>
    <div class="nobreak">
      <p class="tib-verse">བོད་ཡུལ་འཇམ་དཔལ་ཁྲི་སྲོང་ལྡེའུ་བཙན་འཁྲུངས། །</p>
    </div>
    <div class="nobreak">
      <p class="tib-verse">ནར་སོན་དམ་པའི་རིགས་མཆོག་ཡོངས་སུ་སད། །</p>
    </div>
    <div class="nobreak">
      <p class="tib-verse">ཆོས་འཁོར་བཞེངས་པར་བཞེད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བོད་འབངས་རྣམས་ལ་ལས་ཐབས་གདམ་ཀ་བསྐུར། །</p>
    </div>
    <div class="nobreak">
      <p class="tib-verse">གཙུག་ལག་བཞེངས་གསོལ་བི་རྗེས་ས་དཔྱད་བཙལ། །</p>
    </div>
    <div class="nobreak">
      <p class="tib-verse">ཟ་ཧོར་ཡུལ་ནས་མཁན་ཆེན་ཞི་བ་མཚོ། །</p>
    </div>
    <div class="nobreak">
      <p class="tib-verse">སྤྱན་དྲངས་དགྱེས་བཞིན་མཇལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སླར་ཡང་མཁན་པོས་སྔོན་རབས་ལུང་བསྟན་ནས། །</p>
    </div>
    <div class="nobreak">
      <p class="tib-verse">སློབ་དཔོན་སྤྱན་འདྲེན་ཕོ་ཉ་བསྐྱར་ཏེ་གཏང་། །</p>
    </div>
    <div class="nobreak">
      <p class="tib-verse">བརྩེ་བས་ཞལ་བཞེས་རིམ་བྱོན་བོད་ཁམས་ཀྱི། །</p>
    </div>
    <div class="nobreak">
      <p class="tib-verse">ལྷ་སྲིན་གདུག་པ་བཏུལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སྟོད་ལུང་མདར་བྱོན་གཞོང་པའི་ལྷ་ཆུ་བཏོན། །</p>
    </div>
    <div class="nobreak">
      <p class="tib-verse">ཟུར་མཁར་ཆུའི་འགྲམ་ཆོས་རྒྱལ་འཁོར་བཅས་མཇལ། །</p>
    </div>
    <div class="nobreak">
      <p class="tib-verse">ཕྱག་ལ་མ་འཆམས་རྡོ་རྗེའི་མགུར་བཞེངས་ཤིང་། །</p>
    </div>
    <div class="nobreak">
      <p class="tib-verse">རྫུ་འཕྲུལ་མཐུ་ཡིས་དད་བསྐྱེད་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རྒྱལ་པོས་གུས་བཏུད་འགྱོད་བཤགས་མཆོད་རྟེན་བཞེངས། །</p>
    </div>
    <div class="nobreak">
      <p class="tib-verse">བསམ་ཡས་མཐིལ་ཕེབས་གསེར་ཁྲིར་ཞབས་པད་བཀོད། །</p>
    </div>
    <div class="nobreak">
      <p class="tib-verse">བསྙེན་བཀུར་ཆེར་མཛད་ས་གཞི་བྱིན་རླབས་གསོལ། །</p>
    </div>
    <div class="nobreak">
      <p class="tib-verse">དགྱེས་པས་ཞལ་བཞེས་རྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ས་གནད་མེ་བཙའ་མང་བཞེངས་ཀླུ་གཏེར་བཅུག །</p>
    </div>
    <div class="nobreak">
      <p class="tib-verse">ཧས་པོའི་རི་རྩེར་དྲེགས་ཚོགས་ལས་ལ་བཀོལ། །</p>
    </div>
    <div class="nobreak">
      <p class="tib-verse">མཁའ་ལ་རྡོ་རྗེའི་གར་མཛད་གྲིབ་མའི་སར། །</p>
    </div>
    <div class="nobreak">
      <p class="tib-verse">ལྕགས་རིའི་རྨང་བཏིང་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རི་རབ་གླིང་བཞི་གླིང་ཕྲན་ཉི་ཟླའི་ཚུལ། །</p>
    </div>
    <div class="nobreak">
      <p class="tib-verse">ལྕགས་རིས་ལེགས་བསྐོར་ཇོ་མོ་གླིང་གསུམ་བཅས། །</p>
    </div>
    <div class="nobreak">
      <p class="tib-verse">ཉིན་མཚན་མི་དང་མི་མིན་ཚོགས་ཀྱིས་བརྩིགས། །</p>
    </div>
    <div class="nobreak">
      <p class="tib-verse">མི་འཕྲུལ་ལྟ་བུར་གྲུབ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བསམ་ཡས་མཆིམས་ཕུར་ཀླུ་འདུལ་དགོངས་པར་བཞུགས། །</p>
    </div>
    <div class="nobreak">
      <p class="tib-verse">མངའ་བདག་རྗེ་དང་གྲོགས་སྦྲེལ་གསེར་མང་ཕུལ། །</p>
    </div>
    <div class="nobreak">
      <p class="tib-verse">ལྷ་ཁང་ཅོང་དྲིལ་དགོངས་པའི་རྩལ་གྱིས་བཏགས། །</p>
    </div>
    <div class="nobreak">
      <p class="tib-verse">དཀོར་སྲུང་གཉེར་གཏད་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ལོ་ལྔའི་ཁོངས་འབྱོངས་མཁན་ཆེན་ཞི་འཚོ་དང་། །</p>
    </div>
    <div class="nobreak">
      <p class="tib-verse">ཁྱད་པར་རྡོ་རྗེ་དབྱིངས་ཀྱི་དཀྱིལ་འཁོར་དུ། །</p>
    </div>
    <div class="nobreak">
      <p class="tib-verse">སློབ་དཔོན་ཉིད་ཀྱིས་རབ་གནས་མེ་ཏོག་འཐོར། །</p>
    </div>
    <div class="nobreak">
      <p class="tib-verse">ངོ་མཚར་བསམ་ཡས་བསྟན་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གཞན་ཡང་ར་ས་ཁྲ་འབྲུག་ལ་སོགས་པར། །</p>
    </div>
    <div class="nobreak">
      <p class="tib-verse">རབ་གནས་བསྩལ་ཞིང་ཆོས་འཁོར་ཆེན་པོ་ཉིད། །</p>
    </div>
    <div class="nobreak">
      <p class="tib-verse">འབྲེལ་ཚད་དོན་ལྡན་རབ་བསྔགས་བསྙེན་བཀུར་གདམས། །</p>
    </div>
    <div class="nobreak">
      <p class="tib-verse">བསོད་ནམས་མཐའ་རྒྱས་སྤེལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སློབ་དཔོན་གཉིས་ཀྱིས་ཆོས་འཁོར་ལེགས་གྲུབ་པས། །</p>
    </div>
    <div class="nobreak">
      <p class="tib-verse">སླར་ལ་རྒྱ་གར་འབྱོན་བཞེད་བཀའ་གནང་བར། །</p>
    </div>
    <div class="nobreak">
      <p class="tib-verse">མངའ་བདག་གདུང་བས་གསོལ་བཏབ་བཞུགས་པར་ཞུས། །</p>
    </div>
    <div class="nobreak">
      <p class="tib-verse">ཞལ་བཞེས་བཀའ་དྲིན་བསྐྱངས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རྒྱལ་པོས་ལུགས་གཉིས་ཁྲིམས་ཀྱིས་གཞི་བཟུང་ཏེ། །</p>
    </div>
    <div class="nobreak">
      <p class="tib-verse">བཻ་རོ་སྐ་ཅོག་རྣམ་གསུམ་ལུང་བསྟན་ལྟར། །</p>
    </div>
    <div class="nobreak">
      <p class="tib-verse">སྤྱན་དྲངས་ལོ་ཙཱ་བསླབས་པས་མཁས་པར་མཁྱེན། །</p>
    </div>
    <div class="nobreak">
      <p class="tib-verse">མདོ་སྔགས་ཐོག་མར་བསྒྱུར་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སླར་ཡང་ལོ་ཙཱ་བརྒྱ་དང་བརྒྱད་བསྡུས་ཏེ། །</p>
    </div>
    <div class="nobreak">
      <p class="tib-verse">སད་མི་བདུན་དང་དགེ་སློང་མི་ལྔ་རྣམས། །</p>
    </div>
    <div class="nobreak">
      <p class="tib-verse">རབ་ཏུ་བྱུང་ནས་ཐུབ་བསྟན་དང་པོར་སྤེལ། །</p>
    </div>
    <div class="nobreak">
      <p class="tib-verse">བསྟན་པའི་གཞི་མ་བཙུགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དེ་རྣམས་རྒྱ་གར་ཆོས་འཚོལ་བཏང་བ་ལས། །</p>
    </div>
    <div class="nobreak">
      <p class="tib-verse">བཻ་རོ་ཙ་ན་ལེགས་གྲུབ་སྔོན་ལ་བརྟོལ། །</p>
    </div>
    <div class="nobreak">
      <p class="tib-verse">རྡོ་རྗེ་གདན་དུ་པཎ་ཆེན་ཉི་ཤུ་ལྔར། །</p>
    </div>
    <div class="nobreak">
      <p class="tib-verse">ཆོས་ཀྱི་བདུད་རྩི་བཞེས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཁྱད་པར་བཻ་རོས་ཤྲཱི་སིཾ་ཧ་ལས། །</p>
    </div>
    <div class="nobreak">
      <p class="tib-verse">རྫོགས་ཆེན་སེམས་ཀློང་གཙོར་གྱུར་ཟབ་དོན་གསན། །</p>
    </div>
    <div class="nobreak">
      <p class="tib-verse">རྐང་མགྱོགས་གྲུབ་ནས་བོད་དུ་འབྱོན་པར་ཆས། །</p>
    </div>
    <div class="nobreak">
      <p class="tib-verse">རྟོགས་བརྗོད་མགུར་དུ་བཞེས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཙནྡན་གླིང་དུ་ས་བདག་རྗེས་བཟུང་། །</p>
    </div>
    <div class="nobreak">
      <p class="tib-verse">གཅན་འཕྲང་བསྒྲལ་ནས་བལ་པོའི་ཡུལ་དུ་བྱོན། །</p>
    </div>
    <div class="nobreak">
      <p class="tib-verse">བདེན་པའི་སྟོབས་བརྗོད་གངས་ཀྱི་འཇིགས་པ་བསལ། །</p>
    </div>
    <div class="nobreak">
      <p class="tib-verse">བསམ་ཡས་མཐིལ་དུ་ཕེབས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">མངའ་བདག་རྒྱལ་པོས་མཆོད་གནས་མཆོག་ཏུ་བཀུར། །</p>
    </div>
    <div class="nobreak">
      <p class="tib-verse">ཟབ་ཆོས་གསན་ཚེ་བདུད་བློན་ཕྲག་དོག་པས། །</p>
    </div>
    <div class="nobreak">
      <p class="tib-verse">ཚར་གཅོད་ཞུས་པར་ཚབ་མ་ཆུ་ལ་བསྐུར། །</p>
    </div>
    <div class="nobreak">
      <p class="tib-verse">སྙིང་རྗེས་སྨོན་ལམ་གྲུབ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སླར་ཡང་གདུགས་ཁང་སྦས་ནས་ཆོས་གསན་པར། །</p>
    </div>
    <div class="nobreak">
      <p class="tib-verse">བཙུན་མོ་བློན་པོས་འཕྲིགས་ཏེ་ནན་གསོལ་པས། །</p>
    </div>
    <div class="nobreak">
      <p class="tib-verse">སྨོན་ལམ་དུས་བབས་ཚ་བའི་རོང་དུ་སྤྱུག །</p>
    </div>
    <div class="nobreak">
      <p class="tib-verse">ཕྱོགས་དེར་ཐུབ་བསྟན་སྤེལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ནམ་མཁའི་སྙིང་པོ་ལ་སོགས་ལོ་ཙཱ་ལྔ། །</p>
    </div>
    <div class="nobreak">
      <p class="tib-verse">འཕགས་པའི་ཡུལ་གཏང་སློབ་དཔོན་ཧཱུྂ་ཀར་ལས། །</p>
    </div>
    <div class="nobreak">
      <p class="tib-verse">ཡང་དག་གྲུབ་པ་ཞི་ཁྲོའི་གྲུབ་གསན། །</p>
    </div>
    <div class="nobreak">
      <p class="tib-verse">ཀུན་གྱིས་དངོས་གྲུབ་བརྙེས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དཔལ་སེང་སྔོན་བྱོན་ལམ་དུ་རྐྱེན་གྱིས་གཤེགས། །</p>
    </div>
    <div class="nobreak">
      <p class="tib-verse">མངའ་བདག་བསྙུན་ནས་ཆེད་དུ་སྤྱན་དྲངས་ཕེབས། །</p>
    </div>
    <div class="nobreak">
      <p class="tib-verse">ནམ་མཁའི་སྙིང་པོས་བྱིན་བརླབས་བསྙུན་དྭངས་ཤིང་། །</p>
    </div>
    <div class="nobreak">
      <p class="tib-verse">ངོ་མཚར་ཆོ་འཕྲུལ་བསྟན་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རྒྱལ་པོས་བསྙེན་བཀུར་ཟབ་ཆོས་གསན་པའི་ཚེ། །</p>
    </div>
    <div class="nobreak">
      <p class="tib-verse">བཙུན་མོ་བདུད་བློན་རྣམས་ཀྱིས་བར་ཆད་བརྩམས། །</p>
    </div>
    <div class="nobreak">
      <p class="tib-verse">ལྷོ་བྲག་མཁར་ཆུར་གཤེགས་ཤིང་སྒྲུབ་པ་མཛད། །</p>
    </div>
    <div class="nobreak">
      <p class="tib-verse">དངོས་གྲུབ་མཆོག་བརྙེས་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">མངའ་བདག་ཆོས་ཕྱིར་ཐུགས་དགོངས་མི་འབྱེད་པས། །</p>
    </div>
    <div class="nobreak">
      <p class="tib-verse">ཐབས་མཁས་ཚུལ་གྱིས་བསྟན་གཉིས་འཛུག་པར་བསྒྲགས། །</p>
    </div>
    <div class="nobreak">
      <p class="tib-verse">སྐ་ཅོག་རྨ་གསུམ་པཎ་ཆེན་སྤྱན་དྲངས་གཏང་། །</p>
    </div>
    <div class="nobreak">
      <p class="tib-verse">སེར་སྐྱའི་གྲོང་དུ་བརྟོལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">པཎ་གྲུབ་ལྔ་བརྒྱའི་གཙུག་རྒྱན་བི་མ་ལ། །</p>
    </div>
    <div class="nobreak">
      <p class="tib-verse">རྒྱལ་པོར་བཀའ་བཀྲོལ་སྤྱན་དྲངས་མྱུར་དུ་ཕེབས། །</p>
    </div>
    <div class="nobreak">
      <p class="tib-verse">རྫུ་འཕྲུལ་མཐུ་བསྟན་མངའ་བདག་རབ་དད་ནས། །</p>
    </div>
    <div class="nobreak">
      <p class="tib-verse">མཆོད་ཡོན་དགྱེས་བཞིན་མཇལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གཞན་ཡང་སློབ་དཔོན་སངས་རྒྱས་གསང་བ་སོགས། །</p>
    </div>
    <div class="nobreak">
      <p class="tib-verse">པཎ་ཆེན་བརྒྱ་རྩ་སྤྱན་དྲངས་བོན་སྟོན་བཀུག །</p>
    </div>
    <div class="nobreak">
      <p class="tib-verse">ནུས་དང་རྩོད་པ་འགྲན་པས་ཕམ་མཛད་དེ། །</p>
    </div>
    <div class="nobreak">
      <p class="tib-verse">ཆོས་དཀར་སྣང་ཆེན་རྒྱས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བཻ་རོས་གཡུ་སྒྲ་ཆོས་ཕྱིར་ཞུ་གཏུགས་གཏང་། །</p>
    </div>
    <div class="nobreak">
      <p class="tib-verse">ལོ་པཎ་རྒྱལ་བློན་ཡིད་ཆེས་ལོ་ཙཱ་ཆེ། །</p>
    </div>
    <div class="nobreak">
      <p class="tib-verse">སྤྱན་དྲངས་རྟོགས་བརྗོད་གསུངས་པས་རབ་ཏུ་དད། །</p>
    </div>
    <div class="nobreak">
      <p class="tib-verse">བསྔགས་པའི་མེ་ཏོག་འཐོར་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">མཁན་སློབ་བི་མ་བཻ་རོ་གཙོར་གྱུར་པར། །</p>
    </div>
    <div class="nobreak">
      <p class="tib-verse">རྒྱལ་པོས་དད་པས་བསྙེན་བཀུར་གསོལ་བཏབ་བཞིན། །</p>
    </div>
    <div class="nobreak">
      <p class="tib-verse">སྡེ་སྣོད་རྒྱུད་སྡེ་དགོངས་འགྲེལ་དང་བཅས་པ། །</p>
    </div>
    <div class="nobreak">
      <p class="tib-verse">བསྒྱུར་བཤད་འཆད་ཉན་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གཞན་བྱུང་སྨན་བརྩམས་ཕན་བྱེད་ཀུན་ཀྱང་བསྒྱུར། །</p>
    </div>
    <div class="nobreak">
      <p class="tib-verse">ཐུབ་བསྟན་ཡོངས་རྫོགས་གླེགས་བམ་ཕྲེང་བར་སྤེལ། །</p>
    </div>
    <div class="nobreak">
      <p class="tib-verse">མཆོད་ཅིང་མངའ་གསོལ་རབ་གནས་མེ་ཏོག་འཐོར། །</p>
    </div>
    <div class="nobreak">
      <p class="tib-verse">བཀྲ་ཤིས་དགེ་མཚན་སྤེལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ནམ་མཁའི་སྙིང་པོས་ཕྱག་ལ་མ་འཆམས་པར། །</p>
    </div>
    <div class="nobreak">
      <p class="tib-verse">བློན་པོའི་ཚོགས་ཀྱིས་འཚེ་བར་བརྩམས་པ་ལ། །</p>
    </div>
    <div class="nobreak">
      <p class="tib-verse">རྫུ་འཕྲུལ་མཐུ་བསྟན་གསང་སྔགས་ཆེ་བ་བཏོན། །</p>
    </div>
    <div class="nobreak">
      <p class="tib-verse">བདུད་བློན་སྤ་བཀོང་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">རྒྱལ་པོས་ལོ་ཙཱའི་བཀའ་དྲིན་རྗེས་དྲན་ནས། །</p>
    </div>
    <div class="nobreak">
      <p class="tib-verse">སྡེ་སྣོད་དུས་སྟོན་བཤད་དང་སྒྲུབ་སྡེ་བཙུགས། །</p>
    </div>
    <div class="nobreak">
      <p class="tib-verse">བསྙེན་བཀུར་འབངས་ལ་ཆོས་ཀྱི་སྲོལ་ཆེན་གཏོད། །</p>
    </div>
    <div class="nobreak">
      <p class="tib-verse">བསྟན་པ་མཐའ་རྒྱས་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བསམ་ཡས་སྐུ་རྟེན་བཞུགས་བྱང་ཡི་གེར་བཏབ། །</p>
    </div>
    <div class="nobreak">
      <p class="tib-verse">གསུང་རྟེན་མདོ་སྔགས་ཆོས་ཀྱི་འགྱུར་བྱང་བཀོད། །</p>
    </div>
    <div class="nobreak">
      <p class="tib-verse">པཎ་ཆེན་རྣམས་ལ་བསྙེན་བཀུར་ཆེར་མཛད་ནས། །</p>
    </div>
    <div class="nobreak">
      <p class="tib-verse">རང་གནས་དགྱེས་པར་གཤེགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">མཁན་ཆེན་བྱང་ཆུབ་གླིང་དང་སློབ་དཔོན་ཆེ། །</p>
    </div>
    <div class="nobreak">
      <p class="tib-verse">བསམ་ཡས་མཆིམས་ཕུར་ཐུགས་དམ་དགོངས་པར་བཞུགས། །</p>
    </div>
    <div class="nobreak">
      <p class="tib-verse">ཟབ་ཆོས་བློས་ཁེལ་མང་གསུངས་པདྨ་གསལ། །</p>
    </div>
    <div class="nobreak">
      <p class="tib-verse">གློ་བུར་གཤེགས་ལ་བྱིན་བརླབས་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">མི་རྟག་གཏམ་དང་མ་འོངས་ལུང་བསྟན་ཅིང་། །</p>
    </div>
    <div class="nobreak">
      <p class="tib-verse">ལྷ་ལྕམ་བྱུང་དང་འབྱུང་འགྱུར་སྐྱེས་རབས་བསྩལ། །</p>
    </div>
    <div class="nobreak">
      <p class="tib-verse">གཏེར་ཆོས་གང་ཟག་མཚན་ཉིད་ཟབ་མོའི་གཏེར། །</p>
    </div>
    <div class="nobreak">
      <p class="tib-verse">སྦས་ཚུལ་མདོར་བསྟན་གསུངས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དེ་རྣམས་འདོན་པར་སངས་རྒྱས་བླ་མ་ནས། །</p>
    </div>
    <div class="nobreak">
      <p class="tib-verse">བདེ་གླིང་བར་དུ་དུས་རྟགས་བཅས་པ་དང་། །</p>
    </div>
    <div class="nobreak">
      <p class="tib-verse">ཞར་བྱུང་མང་དུ་འབྱུང་བར་ལུང་བསྟན་པས། །</p>
    </div>
    <div class="nobreak">
      <p class="tib-verse">མངའ་བདག་དགྱེས་པ་བསྐྱེད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གཏེར་འབྱིན་སྐྱེས་བུར་ཞལ་གདམས་སྙིང་གཏམ་བཞག །</p>
    </div>
    <div class="nobreak">
      <p class="tib-verse">གཏེར་སྟོན་བརྟག་ཐབས་སྐུ་གསུང་ཐུགས་ཡོན་ཏན། །</p>
    </div>
    <div class="nobreak">
      <p class="tib-verse">ཕྲིན་ལས་གཙོར་གྱུར་སྒྲུབ་གནས་ལུང་བསྟན་ཅིང་། །</p>
    </div>
    <div class="nobreak">
      <p class="tib-verse">བསྟན་པའི་འཕེལ་འགྲིབ་གསུང་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">མངའ་བདག་ང་དགུ་ལོན་ཚེ་སྐུ་གཤེགས་པར། །</p>
    </div>
    <div class="nobreak">
      <p class="tib-verse">བཅུ་བཞིར་གསང་ཞིང་རྒྱལ་སྲིད་བསྐྱང་ཚུལ་མཛད། །</p>
    </div>
    <div class="nobreak">
      <p class="tib-verse">རིམ་པར་ལྷ་སྲས་མུ་ནེ་མུ་ཏིག་བཙན། །</p>
    </div>
    <div class="nobreak">
      <p class="tib-verse">རྒྱལ་སར་མངའ་གསོལ་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དེ་ལྟར་ལུགས་གཉིས་བཀའ་དྲིན་བསམ་ཡས་མཐར། །</p>
    </div>
    <div class="nobreak">
      <p class="tib-verse">སྲིན་ཡུལ་གཤེགས་དགོངས་ལྷ་སྲས་སྡུག་བསྔལ་བསལ། །</p>
    </div>
    <div class="nobreak">
      <p class="tib-verse">བཀའ་འདུས་སྙིང་ཏིག་འབྱོན་བཞུགས་རྣམ་ཐར་གསུངས། །</p>
    </div>
    <div class="nobreak">
      <p class="tib-verse">དབུགས་འབྱིན་ལྷག་པར་བསྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སླར་ཡང་ལྷ་སྲས་གདུང་བས་བཤོལ་བཏབ་ཀྱང་། །</p>
    </div>
    <div class="nobreak">
      <p class="tib-verse">སྲིན་འདུལ་དུས་ལ་བབས་པས་མ་གནང་ཞིང་། །</p>
    </div>
    <div class="nobreak">
      <p class="tib-verse">ཞལ་གདམས་སྤྱི་དང་ཁྱད་པར་ཞིབ་ཏུ་གསུངས། །</p>
    </div>
    <div class="nobreak">
      <p class="tib-verse">འབྲལ་མེད་བྱིན་བརླབ་ཞལ་བཞེས་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ཁྱད་པར་གཡོ་རུ་ཁྲ་འབྲུག་ཁྱམས་སྟོད་དུ། །</p>
    </div>
    <div class="nobreak">
      <p class="tib-verse">ལྷ་སྲས་རྗེ་འབངས་ལོ་ཙཱ་ཉེར་གཅིག་སོགས། །</p>
    </div>
    <div class="nobreak">
      <p class="tib-verse">འདུས་པ་ཕྱི་མར་བཀའ་འདུས་རྒྱ་མཚོ་ཡི། །</p>
    </div>
    <div class="nobreak">
      <p class="tib-verse">ཆོས་འཁོར་ལྷག་པར་བསྐོར་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དེ་ཚེ་ལྷ་ལྕམ་མནྡ་ར་བ་ཉིད། །</p>
    </div>
    <div class="nobreak">
      <p class="tib-verse">རྫུ་འཕྲུལ་མཐུས་བྱོན་གུ་རུའི་བརྡ་བསྟོད་དང་། །</p>
    </div>
    <div class="nobreak">
      <p class="tib-verse">མཚན་བཟང་བསྔགས་ཤིང་སྐུ་ཚབ་ཡོན་ཏན་དང་། །</p>
    </div>
    <div class="nobreak">
      <p class="tib-verse">ཕྱི་ནང་ཞལ་ཆེམས་བསྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ལྷ་སྲས་མཆོག་གྲུབ་རྒྱལ་པོར་རབ་བརྩེ་བས། །</p>
    </div>
    <div class="nobreak">
      <p class="tib-verse">ཆོས་ཀྱི་རྒྱལ་པོར་མངའ་གསོལ་ལུང་བསྟན་ཅིང་། །</p>
    </div>
    <div class="nobreak">
      <p class="tib-verse">སྐྱེ་བ་བདུན་པར་དབུག་དབྱུང་ཕན་ཡོན་བསྩལ། །</p>
    </div>
    <div class="nobreak">
      <p class="tib-verse">ཐུགས་དགོངས་རྫོགས་པར་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བཙན་ཐང་ལྷ་ཁང་ངང་བྱུང་རྒྱལ་མོ་ལ། །</p>
    </div>
    <div class="nobreak">
      <p class="tib-verse">ཟབ་ཁྲིད་གསུངས་ཤིང་ཤེལ་གྱི་བྲག་ཕུག་ཏུ། །</p>
    </div>
    <div class="nobreak">
      <p class="tib-verse">མཚོ་རྒྱལ་བཀྲ་ཤིས་ཁྱིའུ་འདྲེན་ཞུས་པའི་ངོར། །</p>
    </div>
    <div class="nobreak">
      <p class="tib-verse">ཞལ་གདམས་ལྷུག་པར་བསྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གནས་དེར་རྒྱལ་པོ་ཀླུ་དང་གཟའ་རྣམས་འདུས། །</p>
    </div>
    <div class="nobreak">
      <p class="tib-verse">ཟིལ་མནན་མཚང་བྲུས་དམ་བཞག་སྲོག་སྙིང་བླངས། །</p>
    </div>
    <div class="nobreak">
      <p class="tib-verse">བསྟན་པ་སྲུང་བར་གཉེར་གཏད་མ་འོངས་ཆེད། །</p>
    </div>
    <div class="nobreak">
      <p class="tib-verse">མངོན་སྤྱོད་རབ་འབྱམས་བསྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ལྷ་སྲས་རྒྱལ་པོར་ཞལ་ཆེམས་ཞིབ་བསྩལ་མཐར། །</p>
    </div>
    <div class="nobreak">
      <p class="tib-verse">མྱུར་དུ་སྲིན་ཡུལ་འབྱོན་པར་བཀའ་བསྩལ་པས། །</p>
    </div>
    <div class="nobreak">
      <p class="tib-verse">དཔལ་གྱི་འབྱོར་པས་མཆོད་ཅིང་སྔ་འགྲོས་བཏང་། །</p>
    </div>
    <div class="nobreak">
      <p class="tib-verse">ཟུར་མཁར་ཚལ་དུ་ཕེབས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དེར་ནི་རྒྱལ་བློན་འབངས་བཅས་སྐྱེལ་མར་འདུས། །</p>
    </div>
    <div class="nobreak">
      <p class="tib-verse">ཚོགས་ཆོས་གསུང་བར་གསོལ་བཏབ་རིགས་དྲུག་གི །</p>
    </div>
    <div class="nobreak">
      <p class="tib-verse">སྡུག་བསྔལ་ལས་བརྩམས་ངེས་འབྱུང་ཆོས་ལ་བསྐུལ། །</p>
    </div>
    <div class="nobreak">
      <p class="tib-verse">ལམ་ཟབ་སྙིང་པོ་བསྩལ་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">ལྷ་ལྡན་གནས་བྱོན་ཇོ་ཤཱཀ་བརྟན་བཞུགས་མཛད། །</p>
    </div>
    <div class="nobreak">
      <p class="tib-verse">རྒྱལ་བློན་རབ་བྱུང་སྔགས་སྨན་རྩིས་པ་དང་། །</p>
    </div>
    <div class="nobreak">
      <p class="tib-verse">སྦྱིན་བདག་ཕོ་མོའི་ཚོགས་ཀྱི་ཞབས་སྐྱེལ་བཅས། །</p>
    </div>
    <div class="nobreak">
      <p class="tib-verse">དཔལ་མོ་དཔལ་ཐང་་ཕེབས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">འདུས་པར་ཐུགས་རྗེ་ཆེན་པོའི་བསྒོམ་ལུང་དང་། །</p>
    </div>
    <div class="nobreak">
      <p class="tib-verse">སོ་སོའི་བློ་དང་འཚམས་པའི་ཞལ་གདམས་བསྩལ། །</p>
    </div>
    <div class="nobreak">
      <p class="tib-verse">ཐུན་མོང་འཕྲལ་ཡུན་བསླབ་བྱ་རྒྱས་པར་གསུངས། །</p>
    </div>
    <div class="nobreak">
      <p class="tib-verse">ཀུན་ཡིད་ཚིམ་པར་མཛད་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">སླར་ཡང་གདུང་བས་བཤོལ་བཏབ་མ་གནང་སྟེ། །</p>
    </div>
    <div class="nobreak">
      <p class="tib-verse">གུང་ཐང་ལ་ཁར་མཁའ་འགྲོའི་བསུ་བ་བཅས། །</p>
    </div>
    <div class="nobreak">
      <p class="tib-verse">ནམ་མཁར་འཕགས་ཤིང་རྡོ་རྗེའི་མགུར་གླུ་གསུངས། །</p>
    </div>
    <div class="nobreak">
      <p class="tib-verse">འབྲལ་མེད་ཞལ་བཞེས་གནང་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">དཔའ་བོ་སྡེ་བཞིས་ཆིབས་ཀྱི་སྣ་དྲངས་ཏེ། །</p>
    </div>
    <div class="nobreak">
      <p class="tib-verse">འཇའ་སྤྲིན་ལམ་ལས་གློག་ལྟར་མྱུར་བ་ཡིས། །</p>
    </div>
    <div class="nobreak">
      <p class="tib-verse">སིངྒ་ལ་བརྒྱུད་ལྷོ་ནུབ་རྔ་ཡབ་གླིང་། །</p>
    </div>
    <div class="nobreak">
      <p class="tib-verse">སྲིན་པོ་འདུལ་བར་གཤེགས་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">གང་དེར་མཐར་ལམ་ལྷུན་གྲུབ་རིག་འཛིན་ཆེ། །</p>
    </div>
    <div class="nobreak">
      <p class="tib-verse">རཀྵ་ཐོད་ཕྲེང་རྩལ་གྱི་སྐུར་བཞེངས་ནས། །</p>
    </div>
    <div class="nobreak">
      <p class="tib-verse">ཇི་སྲིད་འཁོར་བ་མ་སྟོངས་བར་ཉིད་དུ། །</p>
    </div>
    <div class="nobreak">
      <p class="tib-verse">གཞན་དོན་མཁའ་ཁྱབ་སྣང་ལ་ཕྱག་འཚལ་ལོ། །</p>
    </div>
    <p class="gap"> </p>
    <div class="nobreak">
      <p class="tib-verse">བོད་ཁམས་དུས་གསུམ་ཀུན་ཏུ་བསྐྱངས་པ་དེར། །</p>
    </div>
    <div class="nobreak">
      <p class="tib-verse">དབྱངས་ཅན་སྤྲུལ་པས་མོས་གུས་གདུང་དབྱངས་བཅས། །</p>
    </div>
    <div class="nobreak">
      <p class="tib-verse">རྣམ་ཐར་རྒྱ་མཚོའི་བཀའ་བསྡུ་མཐར་ཕྱིན་ནས། །</p>
    </div>
    <div class="nobreak">
      <p class="tib-verse">ཕྲིན་ལས་ལྷག་པར་སྤེལ་ལ་ཕྱག་འཚལ་ལོ།</p>
    </div>
    <p class="gap"> </p>
    <div class="nobreak">
      <p class="tib-verse">༈ །སྐུ་གསུམ་ཚུལ་སྟོན་བསྟན་གཉིས་སྒྲོན་མེ་སྦར། །</p>
    </div>
    <div class="nobreak">
      <p class="tib-verse">ཛམ་གླིང་སྤྱི་དང་གངས་ལྗོངས་འགྲོ་བའི་མགོན། །</p>
    </div>
    <div class="nobreak">
      <p class="tib-verse">རྣམ་ཐར་ཕྲིན་ལས་ངོ་མཚར་བསམ་མི་ཁྱབ། །</p>
    </div>
    <div class="nobreak">
      <p class="tib-verse">གུ་རུ་རིན་པོ་ཆེ་ལ་གུས་ཕྱག་འཚལ། །</p>
    </div>
    <p class="gap"> </p>
    <div class="nobreak">
      <p class="tib-verse">སྣོད་བཅུད་དཔལ་འབྱོར་དངོས་བཤམ་ཡིད་སྤྲུལ་དང་། །</p>
    </div>
    <div class="nobreak">
      <p class="tib-verse">བདག་གཞན་ལོངས་སྤྱོད་སྒོ་གསུམ་དགེ་ཚོགས་བཅས། །</p>
    </div>
    <div class="nobreak">
      <p class="tib-verse">ཀུན་བཟང་མཆོད་པའི་སྤྲིན་ཏུ་སྤྲོས་བྱས་ནས། །</p>
    </div>
    <div class="nobreak">
      <p class="tib-verse">གུས་པས་འབུལ་ལོ་ཐུགས་རྗེས་བཞེས་སུ་གསོལ། །</p>
    </div>
    <p class="gap"> </p>
    <div class="nobreak">
      <p class="tib-verse">ཐོག་མེད་དུས་ནས་མ་རིག་འཁྲུལ་དབང་གིས། །</p>
    </div>
    <div class="nobreak">
      <p class="tib-verse">ཐར་པར་སྒྲིབ་ཅིང་འཁོར་བའི་རྒྱུར་གྱུར་པ། །</p>
    </div>
    <div class="nobreak">
      <p class="tib-verse">སྒོ་གསུམ་གྱིས་བསགས་ལས་ཉོན་སྒྲིབ་པའི་ཚོགས། །</p>
    </div>
    <div class="nobreak">
      <p class="tib-verse">སྙིང་ནས་འགྱོད་པས་བཤགས་ཤིང་ཕྱིན་ཆད་སྡོམ། །</p>
    </div>
    <p class="gap"> </p>
    <div class="nobreak">
      <p class="tib-verse">སྲིད་ཞིའི་ཁམས་ན་རྣམ་དཀར་དགེ་བའི་ཚོགས། །</p>
    </div>
    <div class="nobreak">
      <p class="tib-verse">བགྱིས་དང་བགྱིད་འགྱུར་ད་ལྟར་བགྱིད་རྣམས་དང་། །</p>
    </div>
    <div class="nobreak">
      <p class="tib-verse">རྨད་བྱུང་བྱང་ཆུབ་སེམས་གཉིས་རབ་བསྐྱེད་ཅིང་། །</p>
    </div>
    <div class="nobreak">
      <p class="tib-verse">རླབས་ཆེན་བྱང་ཆུབ་སྤྱོད་ལ་རྗེས་ཡི་རངས། །</p>
    </div>
    <p class="gap"> </p>
    <div class="nobreak">
      <p class="tib-verse">དབང་པོར་འཚམས་པའི་ཆོས་སྒོ་རབ་འབྱམས་དང་། །</p>
    </div>
    <div class="nobreak">
      <p class="tib-verse">ཁྱད་པར་རྩོལ་མེད་ངེས་པའི་ཐེག་པ་མཆོག །</p>
    </div>
    <div class="nobreak">
      <p class="tib-verse">རྡོ་རྗེ་རྩེ་མོ་གྲོལ་བ་དྲུག་ལྡན་གྱི། །</p>
    </div>
    <div class="nobreak">
      <p class="tib-verse">ཆོས་འཁོར་རྒྱུན་ཆད་མེད་པར་བསྐོར་བར་བསྐུལ། །</p>
    </div>
    <p class="gap"> </p>
    <div class="nobreak">
      <p class="tib-verse">སྐྱེ་འཆི་མི་མངའ་རྡོ་རྗེའི་སྐུ་མཆོག་ཉིད། །</p>
    </div>
    <div class="nobreak">
      <p class="tib-verse">ལོག་རྟོག་བློ་ཡིས་ནམ་ཡང་མི་སྒྲིབ་པར། །</p>
    </div>
    <div class="nobreak">
      <p class="tib-verse">སྲིད་པ་ཇི་སྲིད་རྟག་བརྟན་ཆེར་བཞུགས་ཏེ། །</p>
    </div>
    <div class="nobreak">
      <p class="tib-verse">འཁོར་བ་དོང་ནས་སྤྲུགས་པར་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">བདག་གཞན་འགྲོ་བས་དུས་གསུམ་བསགས་པ་ཡི། །</p>
    </div>
    <div class="nobreak">
      <p class="tib-verse">ཟག་བཅས་ཟག་མེད་དགེ་ཚོགས་ཅི་མཆིས་པ། །</p>
    </div>
    <div class="nobreak">
      <p class="tib-verse">གུ་རུ་པདྨའི་གོ་འཕང་མྱུར་ཐོབ་ནས། །</p>
    </div>
    <div class="nobreak">
      <p class="tib-verse">རྣམ་ཐར་ཕྲིན་ལས་ཡོངས་རྫོགས་འགྲུབ་ཕྱིར་བསྔོ། །</p>
    </div>
    <p class="gap"> </p>
    <div class="nobreak">
      <p class="tib-verse">གུ་རུའི་རྣམ་ཐར་འབྲི་ཀློག་བཅངས་པ་ཡི། །</p>
    </div>
    <div class="nobreak">
      <p class="tib-verse">ཕན་ཡོན་རྡོ་རྗེའི་བདེན་གསུང་ཅི་མཆིས་པ། །</p>
    </div>
    <div class="nobreak">
      <p class="tib-verse">མོས་ལྡན་རྩེ་གཅིག་གསོལ་བ་འདེབས་རྣམས་ཀྱིས། །</p>
    </div>
    <div class="nobreak">
      <p class="tib-verse">གེགས་མེད་མྱུར་དུ་ཐོབ་པར་བྱིན་གྱིས་རློབས། །</p>
    </div>
    <p class="gap"> </p>
    <p class="tib-note">ཞེས་པ་འདི་ནི་སྨིན་གླིང་ལོ་ཙཱ་བ་དྷརྨ་ཤྲཱིས་ཨོ་རྒྱན་རྣམ་ཐར་བཀའ་ཐང་ཞིང་བཀོད་མའི་ཞལ་བྱང་བཀོད་པ་ཉིད་གཞིར་བཞག །ཀུན་མཁྱེན་བླ་མ་པདྨ་འོད་གསལ་མདོ་སྔགས་གླིང་པས་བཀའ་ཐང་ཤེལ་བྲག་མའི་དོན་ཡོངས་སུ་རྫོགས་པར་ཁ་བསྐངས་ཏེ་བཀླག་ཆོག་ཏུ་མཛད་པ་གཏེར་གཞུང་དང་མི་གཉིས་པའི་བྱིན་རླབས་དང་ལྡན་པ་ལ། སླར་ཡང་གོང་གི་ཕྱག་འཚལ་ཤླཽཀ་གསུམ་དང་གཤམ་གྱི་ཡན་ལག་བདུན་པའི་ཚིག་བཅད་རྣམས་རྗེ་བླ་མ་ཉིད་ཀྱི་བཀའ་ལྟར་པདྨ་གར་དབང་བློ་གྲོས་མཐའ་ཡས་ཀྱིས་བགྱིས་པ་འདི་ཉིད་རྣམ་ཐར་ལ་ཡིད་ཆེས་དད་གུས་དང་ལྡན་པས་དུས་དང་རྒྱུན་དུ་བཀླག་ཅིང་ཁ་བཏོན་བྱས་ན་ཐང་ཡིག་ཆེན་མོ་ལས་ཇི་སྐད་གསུངས་པའི་ཕན་ཡོན་རྣམས་འཐོབ་པར་འགྱུར་རོ། །དགེ་ལེགས་འཕེལ།། །།</p>
    <p class="gap"> </p>
  </body>
</html>
