<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>ཨོ་རྒྱན་རིན་པོ་ཆེའི་གསོལ་འདེབས། – LotsawaHouse</title>
  </head>
  <body>
    <div class="nobreak">
      <h1 class="tib">༄༅། །དཔལ་རིའི་སྨོནལམ་ཡེ་ཤེས་གསང་ལམ་བཞུགས།</h1>
      <p class="gap"> </p>
      <p class="tib-verse">ཨེ་མ་ཧོ།</p>
    </div>
    <div class="nobreak">
      <p class="tib-verse">འཇིགས་རུང་སྲིན་པོའི་གྲོང་ཁྱེར་དཔལ་གྱི་རི། །</p>
    </div>
    <div class="nobreak">
      <p class="tib-verse">སྐུ་གསུམ་རྒྱལ་བའི་ཞིང་ཁམས་པདྨ་འོད། །</p>
    </div>
    <div class="nobreak">
      <p class="tib-verse">དམར་ནག་མེ་དཔུང་འཁྲུགས་པ་དྲག་པོའི་ཞིང་། །</p>
    </div>
    <div class="nobreak">
      <p class="tib-verse">ནང་ལྟར་རྡོ་རྗེ་ལུས་ཀྱི་ཙིཏྟའི་གྲོང་། །</p>
    </div>
    <div class="nobreak">
      <p class="tib-verse">རིག་འཛིན་དཔའ་བོ་མཁའ་འགྲོའི་ཕོ་བྲང་ནས། །</p>
    </div>
    <div class="nobreak">
      <p class="tib-verse">རང་རིག་འགྱུར་མེད་བདེ་ཆེན་རྡོ་རྗེའི་སྐུ། །</p>
    </div>
    <div class="nobreak">
      <p class="tib-verse">ཕྱོགས་དུས་རྒྱལ་བའི་ཁྱབ་བདག་པདྨ་འབྱུང་། །</p>
    </div>
    <div class="nobreak">
      <p class="tib-verse">རབ་འབྱམས་སྒྱུ་འཕྲུལ་རྡོ་རྗེའི་སྤྲིན་སྤྲོ་བ། །</p>
    </div>
    <div class="nobreak">
      <p class="tib-verse">སྐྱབས་གནས་ཀུན་འདུས་ཐུགས་རྗེའི་གཏེར་ཆེན་པོ། །</p>
    </div>
    <div class="nobreak">
      <p class="tib-verse">བདག་གི་སྒོ་གསུམ་ལོངས་སྤྱོད་དགེ་ཚོགས་ཀུན། །</p>
    </div>
    <div class="nobreak">
      <p class="tib-verse">ཀུན་བཟང་མཆོད་པའི་སྤྲིན་དུ་ཁྱེད་ལ་འབུལ། །</p>
    </div>
    <div class="nobreak">
      <p class="tib-verse">དབྱེར་མེད་མཉམ་པའི་ངང་དུ་ཕྱག་འཚལ་ལོ། །</p>
    </div>
    <div class="nobreak">
      <p class="tib-verse">རྩེ་གཅིག་གུས་པའི་ཡིད་ཀྱིས་གསོལ་འདེབས་སོ། །</p>
    </div>
    <div class="nobreak">
      <p class="tib-verse">ཡེ་ཤེས་རྡོ་རྗེའི་དམ་བཅའ་ཆེན་པོ་ཡིས། །</p>
    </div>
    <div class="nobreak">
      <p class="tib-verse">འདི་ནས་བྱང་ཆུབ་བར་དུ་རིགས་བདག་ཏུ། །</p>
    </div>
    <div class="nobreak">
      <p class="tib-verse">བཞུགས་ནས་འབྲལ་མེད་རྗེས་བཟུང་བྱིན་རླབས་མཛོད། །</p>
    </div>
    <div class="nobreak">
      <p class="tib-verse">བདག་གིས་དགེ་རྩ་ཇི་སྙེད་བསགས་པ་དང་། །</p>
    </div>
    <div class="nobreak">
      <p class="tib-verse">རྩ་གསུམ་ཀུན་འདུས་གུ་རུའི་ཐུགས་རྗེ་དང་། །</p>
    </div>
    <div class="nobreak">
      <p class="tib-verse">རང་བྱུང་ཡེ་ཤེས་ཆེན་པོའི་བདེན་པ་དང་། །</p>
    </div>
    <div class="nobreak">
      <p class="tib-verse">རྣམ་དག་སྨོན་ལམ་དྲག་པོའི་འཕེན་ཤུགས་ཀྱིས། །</p>
    </div>
    <div class="nobreak">
      <p class="tib-verse">ནམ་ཞིག་ཚེ་འདིའི་སྣང་བ་ནུབ་པའི་ཚེ། །</p>
    </div>
    <div class="nobreak">
      <p class="tib-verse">རང་སྣང་དག་པ་ཆེན་པོའི་འོད་ལམ་ལ། །</p>
    </div>
    <div class="nobreak">
      <p class="tib-verse">རིག་འཛིན་བླ་མའི་ཚོགས་ཀྱིས་མདུན་བསུ་ཞིང་། །</p>
    </div>
    <div class="nobreak">
      <p class="tib-verse">ཡི་དམ་ཞི་ཁྲོའི་ལྷ་ཡིས་རྒྱབ་ནས་བརྟེན། །</p>
    </div>
    <div class="nobreak">
      <p class="tib-verse">གནས་གསུམ་དཔའ་བོ་མཁའ་འགྲོས་མཐའ་བསྐོར་ཏེ། །</p>
    </div>
    <div class="nobreak">
      <p class="tib-verse">མེ་ཏོག་ཆར་འབེབས་འཇའ་འོད་རོལ་མོར་བཅས། །</p>
    </div>
    <div class="nobreak">
      <p class="tib-verse">བདེ་ཆེན་པདྨ་འོད་ཀྱི་ཞིང་ཁམས་སུ། །</p>
    </div>
    <div class="nobreak">
      <p class="tib-verse">གུ་རུའི་དྲུང་དུ་བརྫུས་ཏེ་སྐྱེ་བར་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">དབང་འབྱོར་ཡེ་ཤེས་ཆེན་པོའི་སྒྱུ་འཕྲུལ་ལས། །</p>
    </div>
    <div class="nobreak">
      <p class="tib-verse">སྐུ་གསུམ་རྒྱལ་བའི་ཞིང་གི་བཀོད་པ་ཀུན། །</p>
    </div>
    <div class="nobreak">
      <p class="tib-verse">མ་ཚང་མེད་པ་ཡིད་བཞིན་འདོད་དགུར་འཆར། །</p>
    </div>
    <div class="nobreak">
      <p class="tib-verse">རྣམ་དག་སྤྲུལ་པའི་ཞིང་དེར་སྐྱེ་བར་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">ཨོ་རྒྱན་རྗེ་དང་སྲས་བཅས་རྒྱལ་བ་ཡིས། །</p>
    </div>
    <div class="nobreak">
      <p class="tib-verse">དབུགས་དབྱུང་གཟེངས་བསྟོད་སྲིད་ཞིའི་ཡོན་ཏན་ཀུན། །</p>
    </div>
    <div class="nobreak">
      <p class="tib-verse">མ་ཚང་མེད་པ་མཆོག་གི་རྟེན་ཐོབ་ནས། །</p>
    </div>
    <div class="nobreak">
      <p class="tib-verse">རྡོ་རྗེ་ཐེག་པའི་ལམ་ལ་འཇུག་པར་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">དེར་ནི་རྟེན་དེ་ཁོ་ནས་ཚེ་གཅིག་ལ། །</p>
    </div>
    <div class="nobreak">
      <p class="tib-verse">རིག་འཛིན་རྣམ་བཞིའི་གསང་ལམ་ཡོངས་རྫོགས་ནས། །</p>
    </div>
    <div class="nobreak">
      <p class="tib-verse">ཡེ་ཤེས་རྡོ་རྗེའི་སྐུ་བརྙེས་རྒྱལ་བསྟན་སྐྱོང་། །</p>
    </div>
    <div class="nobreak">
      <p class="tib-verse">གུ་རུ་རྗེ་དང་དགོངས་སྤྱོད་མཉམ་པར་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">དུས་གསུམ་རྒྱལ་བ་རྒྱལ་སྲས་འཇམ་པའི་དབྱངས། །</p>
    </div>
    <div class="nobreak">
      <p class="tib-verse">ཀུན་ཏུ་བཟང་སོགས་སེམས་དཔའ་ཆེ་རྣམས་ཀྱི། །</p>
    </div>
    <div class="nobreak">
      <p class="tib-verse">རྫོགས་སྨིན་སྦྱང་བའི་རྣམ་ཐར་རྒྱ་མཚོ་ཀུན། །</p>
    </div>
    <div class="nobreak">
      <p class="tib-verse">བདག་ཉིད་གཅིག་པུས་ཡོངས་རྫོགས་སྤྱོད་གྱུར་ཅིག །</p>
    </div>
    <p class="gap"> </p>
    <div class="nobreak">
      <p class="tib-verse">ཆོས་དབྱིངས་ནམ་མཁའ་སེམས་ཅན་ཇི་སྲིད་པར། །</p>
    </div>
    <div class="nobreak">
      <p class="tib-verse">མཁའ་ཁྱབ་འགྲོ་དང་ཁྱད་པར་སྡུག་བསྔལ་ཅན། །</p>
    </div>
    <div class="nobreak">
      <p class="tib-verse">མཁྱེན་བརྩེ་ནུས་པ་མཆོག་གིས་རྗེས་འཛིན་ཞིང་། །</p>
    </div>
    <div class="nobreak">
      <p class="tib-verse">པདྨའི་ཕྲིན་ལས་རྟག་ཏུ་སྤེལ་བར་ཤོག །</p>
    </div>
    <p class="gap"> </p>
    <div class="nobreak">
      <p class="tib-verse">མཆོག་གསུམ་རྩ་གསུམ་ཐུགས་རྗེ་རྨད་བྱུང་དང་། །</p>
    </div>
    <div class="nobreak">
      <p class="tib-verse">ཆོས་ཉིད་བདེན་པ་ཆོས་ཅན་རྟེན་འབྲེལ་དང་། །</p>
    </div>
    <div class="nobreak">
      <p class="tib-verse">བདག་གི་ལྷག་བསམ་དག་པའི་ནུས་སྟོབས་ཀྱིས། །</p>
    </div>
    <div class="nobreak">
      <p class="tib-verse">སྨོན་ལམ་འདི་དག་ཡོངས་སུ་འགྲུབ་པར་ཤོག །</p>
    </div>
    <p class="gap"> </p>
    <p class="tib-note">ཅེས་པའང་རྒྱལ་དབང་པདྨའི་བྲན་དུ་གྱུར་པ་འཇམ་དཔལ་དགྱེས་པས་སྤེལ་བ་དགེའོ།།</p>
    <p class="gap"> </p>
  </body>
</html>
