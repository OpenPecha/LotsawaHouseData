<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>ཨོ་རྒྱན་རིན་པོ་ཆེའི་གསོལ་འདེབས། – LotsawaHouse</title>
  </head>
  <body>
    <div class="nobreak">
      <h1 class="tib">༄༅། །མིག་ནས་མཆི་མ་ཐོན་པའི་མོས་གུས་ཀྱིས་གསོལ་བ་འདེབས་པ།</h1>
      <p class="gap"> </p>
      <p class="tib-verse">ཨེ་མ་ཧོ།</p>
    </div>
    <div class="nobreak">
      <p class="tib-verse">དུས་གསུམ་སངས་རྒྱས་ཀུན་གྱི་ཐུགས་རྗེའི་གཏེར། །</p>
    </div>
    <div class="nobreak">
      <p class="tib-verse">ཁམས་གསུམ་མ་ལུས་སྒྲོལ་བའི་དེད་དཔོན་མཆོག །</p>
    </div>
    <div class="nobreak">
      <p class="tib-verse">བོད་ཁམས་འགྲོ་བ་ཡོངས་ཀྱི་གཉེན་གཅིག་པུ། །</p>
    </div>
    <div class="nobreak">
      <p class="tib-verse">བཀའ་དྲིན་མཚུངས་མེད་ཨོ་རྒྱན་ཆེན་པོ་ལ། །</p>
    </div>
    <div class="nobreak">
      <p class="tib-verse">ལུས་དང་ལོངས་སྤྱོད་བློ་སྙིང་བྲང་གསུམ་འབུལ། །</p>
    </div>
    <div class="nobreak">
      <p class="tib-verse">ཁ་ཞེ་ངོ་ལྐོག་མེད་པར་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">འཁོར་ཚེ་ཐོག་མ་མེད་ནས་ད་ལྟའི་བར། །</p>
    </div>
    <div class="nobreak">
      <p class="tib-verse">མ་རིག་ལས་དང་ཉོན་མོངས་དབང་གྱུར་ནས། །</p>
    </div>
    <div class="nobreak">
      <p class="tib-verse">ཁམས་གསུམ་རྒྱུད་དྲུག་གནས་སུ་འཁྱམས་པ་བདག །</p>
    </div>
    <div class="nobreak">
      <p class="tib-verse">སྡུག་བསྔལ་གསུམ་གྱི་ཞགས་པས་བཅིངས་པ་ལས། །</p>
    </div>
    <div class="nobreak">
      <p class="tib-verse">མྱུར་དུ་ཐུགས་རྗེས་སྒྲོལ་ཅིག་གུ་རུ་རྗེ། །</p>
    </div>
    <p class="gap"> </p>
    <div class="nobreak">
      <p class="tib-verse">འདི་ནས་བཟུང་སྟེ་བྱང་ཆུབ་མ་ཐོབ་བར། །</p>
    </div>
    <div class="nobreak">
      <p class="tib-verse">སྐྱིད་སྡུག་ལེགས་ཉེས་བཟང་ངན་ཅི་བྱུང་ཡང་། །</p>
    </div>
    <div class="nobreak">
      <p class="tib-verse">རྗེ་བཙུན་ཆེན་པོ་པདྨ་འབྱུང་གནས་མཁྱེན། །</p>
    </div>
    <p class="gap"> </p>
    <div class="nobreak">
      <p class="tib-verse">གསོལ་བ་སྙིང་ནས་འདེབས་པའི་གང་ཟག་ལ། །</p>
    </div>
    <div class="nobreak">
      <p class="tib-verse">ཐུགས་རྗེ་རྒྱུན་ཆད་མེད་པར་ཞལ་བཞེས་པའི། །</p>
    </div>
    <div class="nobreak">
      <p class="tib-verse">ཐོས་གྲོལ་གསུང་གི་དོན་འབྲས་མ་ལུས་པ། །</p>
    </div>
    <div class="nobreak">
      <p class="tib-verse">མངོན་སུམ་མིག་གི་བདུད་རྩིར་སྩལ་དུ་གསོལ། །</p>
    </div>
    <p class="gap"> </p>
    <div class="nobreak">
      <p class="tib-verse">ཁྱད་པར་ནམ་ཞིག་ཚེ་ཡི་དུས་བྱས་ཚེ། །</p>
    </div>
    <div class="nobreak">
      <p class="tib-verse">བེམས་རིག་བྲལ་བའི་དུས་ལ་བབ་པ་ན། །</p>
    </div>
    <div class="nobreak">
      <p class="tib-verse">སྐྱེ་འཆི་བར་དོ་གནད་གཅོད་སྡུག་བསྔལ་འཕྲང༌། །</p>
    </div>
    <div class="nobreak">
      <p class="tib-verse">ཤིན་ཏུ་འཇིགས་པ་ཆེན་པོའི་གཡང་ས་ལ། །</p>
    </div>
    <div class="nobreak">
      <p class="tib-verse">སྐྱོབས་ཏེ་ངན་སོང་གསུམ་དུ་མ་བཏང་བར། །</p>
    </div>
    <div class="nobreak">
      <p class="tib-verse">རང་སྣང་རྣམ་དག་ཟངས་མདོག་དཔལ་རིའི་ཞིང༌། །</p>
    </div>
    <div class="nobreak">
      <p class="tib-verse">སྐུ་གསུམ་བདེ་བ་ཆེན་པོའི་ཕོ་བྲང་ཆེ། །</p>
    </div>
    <div class="nobreak">
      <p class="tib-verse">མགོན་པོ་ཁྱོད་ཀྱི་ཐུགས་དང་དབྱེར་མེད་དུ། །</p>
    </div>
    <div class="nobreak">
      <p class="tib-verse">འདྲེན་པའི་དེད་དཔོན་མཛོད་ཅིག་མ་ཧཱ་གུ་རུ། །</p>
    </div>
    <p class="gap"> </p>
    <div class="nobreak">
      <p class="tib-verse">སྐྱབས་གནས་ཀུན་འདུས་ཨོ་རྒྱན་ཆེན་པོ་མཁྱེན། །</p>
    </div>
    <div class="nobreak">
      <p class="tib-verse">སངས་རྒྱས་ཀུན་འདུས་ཨོ་རྒྱན་ཆེན་པོ་མཁྱེན། །</p>
    </div>
    <div class="nobreak">
      <p class="tib-verse">དམ་ཆོས་ཀུན་འདུས་ཨོ་རྒྱན་ཆེན་པོ་མཁྱེན། །</p>
    </div>
    <div class="nobreak">
      <p class="tib-verse">དགེ་འདུན་ཀུན་འདུས་ཨོ་རྒྱན་ཆེན་པོ་མཁྱེན། །</p>
    </div>
    <div class="nobreak">
      <p class="tib-verse">རྩ་གསུམ་ཀུན་འདུས་ཨོ་རྒྱན་ཆེན་པོ་མཁྱེན། །</p>
    </div>
    <p class="gap"> </p>
    <div class="nobreak">
      <p class="tib-verse">ད་ནི་དུས་ངན་སྙིགས་མའི་མཐའ་ལ་ཐུག །</p>
    </div>
    <div class="nobreak">
      <p class="tib-verse">དམ་ཆོས་ཚུལ་བཞིན་བྱེད་པའི་ལོང་མ་ཁོམ། །</p>
    </div>
    <div class="nobreak">
      <p class="tib-verse">སད་སེར་བཙའ་ཐན་ནད་ཡམས་མུ་གེ་དང༌། །</p>
    </div>
    <div class="nobreak">
      <p class="tib-verse">འཁྲུགས་རྩོད་དུས་ཀྱི་རྒུད་པས་ཀུན་ཏུ་མནར། །</p>
    </div>
    <div class="nobreak">
      <p class="tib-verse">འབྱུང་བ་སྒང་གཤོངས་སྣོད་བཅུད་རྟེན་འབྲེལ་འཕྱུགས། །</p>
    </div>
    <div class="nobreak">
      <p class="tib-verse">བོད་ཁམས་སེམས་ཅན་སྡུག་བསྔལ་དྲག་པོ་ལ། །</p>
    </div>
    <div class="nobreak">
      <p class="tib-verse">སྤྱོད་ཚེ་རྗེ་བཙུན་གུ་རུའི་ཐུགས་རྗེ་ཡིས། །</p>
    </div>
    <div class="nobreak">
      <p class="tib-verse">གནས་སྐབས་རྫོགས་ལྡན་གསར་པའི་སྒོ་འཕར་ཕྱེས། །</p>
    </div>
    <div class="nobreak">
      <p class="tib-verse">མཐར་ཐུག་འོད་གསལ་ཆོས་སྐུའི་ཕོ་བྲང་དུ། །</p>
    </div>
    <div class="nobreak">
      <p class="tib-verse">ཁམས་གསུམ་ལུས་ཅན་མཐའ་དག་དབུགས་དབྱུང་ནས། །</p>
    </div>
    <div class="nobreak">
      <p class="tib-verse">འཁོར་བ་དོང་ནས་སྤྲུགས་པར་མཛད་དུ་གསོལ། །</p>
    </div>
    <p class="tib-note">ཞེས་མིག་ནས་མཆི་མ་ཐོན་པའི་མོས་གུས་ཀྱིས་གསོལ་བ་གདབ་པར་བྱའོ། །</p>
    <p class="gap"> </p>
    <p class="tib-note">ཞེས་པའང་ཡར་ལུང་ཤེལ་གྱི་བྲག་ཕུག་ཏུ་ཚོགས་ཀྱི་འཁོར་ལོ་དཔག་ཏུ་མེད་པར་བསྐོར་བའི་ཚེ།  གྲོགས་མཆེད་རྣམས་ཀྱི་ནན་གྱིས་བསྐུལ་ངོར་བྲག་ཉག་གུར་ཙོག་འོག་ཏུ་༧་ཀློང་ཆེན་ནམ་མཁའི་རྣལ་འབྱོར་གྱིས་སྨྲས་སོ།། །།</p>
    <p class="gap"> </p>
  </body>
</html>
