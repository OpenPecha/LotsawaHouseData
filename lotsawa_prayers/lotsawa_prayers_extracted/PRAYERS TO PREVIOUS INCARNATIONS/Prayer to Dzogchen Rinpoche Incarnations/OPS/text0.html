<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>Prayer to Dzogchen Rinpoche Incarnations</title>
  </head>
  <body>
    <div class="nobreak">
      <h1 class="tib">༄༅། །མདོ་ཁམས་རྫོགས་ཆེན་པའི་སྐྱེ་ཕྲེང་གསོལ་འདེབས་བཞུགས།</h1>
      <p class="gap"> </p>
      <p class="tib-verse">དུས་གསུམ་སྐྱེ་འགག་མེད་པའི་ཆོས་ཉིད་ཀྱང་། །</p>
    </div>
    <div class="nobreak">
      <p class="tib-verse">སེམས་ཅན་ཁམས་ལ་གཟུགས་སྐུ་རྣམ་གཉིས་སུ། །</p>
    </div>
    <div class="nobreak">
      <p class="tib-verse">སྣང་བའི་ངོ་མཚར་བདེ་གཤེགས་གཙུག་ཏོར་ཅན། །</p>
    </div>
    <div class="nobreak">
      <p class="tib-verse">མཚན་གྱིས་ངན་སོང་སྒྲོལ་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">རྒྱུད་སྡེ་རྒྱ་མཚོའི་མངའ་བདག་ཀུ་ཀུ་རི། །</p>
    </div>
    <div class="nobreak">
      <p class="tib-verse">འཕོ་ཆེན་རྡོ་རྗེའི་ས་བརྙེས་བི་མ་ལ་། །</p>
    </div>
    <div class="nobreak">
      <p class="tib-verse">སྤྲོས་བྲལ་ཕྱག་རྒྱ་ཆེན་པོ་ས་ར་ཧ། །</p>
    </div>
    <div class="nobreak">
      <p class="tib-verse">བསྟན་པའི་ཆུ་འགོ་གསུམ་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">ལྷ་སྲིན་བྲན་འཁོལ་རླངས་པ་ཤྲཱི་སེང་། །</p>
    </div>
    <div class="nobreak">
      <p class="tib-verse">འཁྲུལ་སྣང་བྲག་རི་བསྙིལ་བ་དཀོན་མཆོག་འབྱུང་། །</p>
    </div>
    <div class="nobreak">
      <p class="tib-verse">རྒྱལ་བསྟན་ཉིན་མོར་བྱེད་པ་ཁྲི་རལ་ཞབས། །</p>
    </div>
    <div class="nobreak">
      <p class="tib-verse">བསྟན་པའི་རྩ་ལག་གསུམ་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">གཏི་མུག་ལམ་སླང་གྲུབ་མཆོག་ཕག་ཚང་བ། །</p>
    </div>
    <div class="nobreak">
      <p class="tib-verse">མི་ལ་བཞད་པའི་སྲས་གྱུར་བྱང་ཆུབ་རྒྱལ། །</p>
    </div>
    <div class="nobreak">
      <p class="tib-verse">དྲུག་པ་སེང་གེའི་སྒྱུ་འཕྲུལ་དུས་གསུམ་མཁྱེན། །</p>
    </div>
    <div class="nobreak">
      <p class="tib-verse">གྲུབ་པ་མཆོག་བརྙེས་གསུམ་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">རྟོགས་པས་བདག་རྒྱུད་གྲོལ་བ་གླིང་རས་རྗེ། །</p>
    </div>
    <div class="nobreak">
      <p class="tib-verse">བླ་མར་མོས་གུས་མཐར་ཕྱིན་སྟག་ལུང་བ། །</p>
    </div>
    <div class="nobreak">
      <p class="tib-verse">བརྟུལ་ཞུགས་གྲུབ་པ་ཨོ་རྒྱན་རང་བྱུང་བ། །</p>
    </div>
    <div class="nobreak">
      <p class="tib-verse">སྒྲུབ་བརྒྱུད་བསྟན་འཛིན་གསུམ་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">གཞི་གསུམ་རྩ་བ་བརྟན་པ་བློ་གྲོས་བཟང་། །</p>
    </div>
    <div class="nobreak">
      <p class="tib-verse">རྙིང་བསྟན་མདོ་སྨད་སྤེལ་ལ་སྨོན་ལམ་གྱི། །</p>
    </div>
    <div class="nobreak">
      <p class="tib-verse">མཐུ་གྲུབ་པདྨའི་རིག་པ་འཛིན་པ་དང་། །</p>
    </div>
    <div class="nobreak">
      <p class="tib-verse">འགྱུར་མེད་ཐེག་མཆོག་ཅེས་ལ་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">སྔ་འགྱུར་བསྟན་པའི་རྩ་བ་མདོ་སྒྱུ་སེམས། །</p>
    </div>
    <div class="nobreak">
      <p class="tib-verse">ཡང་ཕུར་སངས་རྒྱས་མཉམ་པར་སྦྱོར་ལ་སོགས། །</p>
    </div>
    <div class="nobreak">
      <p class="tib-verse">བཀའ་མའི་སྒྲུབ་ཆེན་ཕྲིན་ལས་སྲོལ་བཏོད་པའི། །</p>
    </div>
    <div class="nobreak">
      <p class="tib-verse">ངེས་དོན་བསྟན་འཛིན་བཟང་པོར་གསོལ་བ་འདེབས། །</p>
    </div>
    <p class="gap"> </p>
    <div class="nobreak">
      <p class="tib-verse">ངེས་འབྱུང་རྒྱུད་བརླན་བྱང་ཆུབ་སེམས་གཉིས་ཀྱི། །</p>
    </div>
    <div class="nobreak">
      <p class="tib-verse">ཤིང་རྟས་དྲངས་པའི་སྨིན་གྲོལ་ལམ་མཆོག་ལ། །</p>
    </div>
    <div class="nobreak">
      <p class="tib-verse">རྟག་ཏུ་བསྟེན་གོམས་བགྱིས་པའི་དངོས་གྲུབ་ཀུན། །</p>
    </div>
    <div class="nobreak">
      <p class="tib-verse">ཚེ་འདི་ཉིད་ལ་མཐོང་བར་བྱིན་གྱིས་རློབས། །</p>
    </div>
    <p class="gap"> </p>
    <p class="tib-note">ཞེས་པའང་དགེ་རྩེ་བླ་མ་འཇིགས་མེད་ངོ་མཚར་གྱི་ངོར་རིག་པ་འཛིན་པ་མཁྱེན་བརྩེའི་ལྷས་སོ།།</p>
    <p class="gap"> </p>
  </body>
</html>
