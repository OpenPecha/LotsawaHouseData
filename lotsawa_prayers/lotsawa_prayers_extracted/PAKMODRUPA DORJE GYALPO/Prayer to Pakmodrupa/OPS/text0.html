<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>Prayer to Pakmodrupa</title>
  </head>
  <body>
    <div class="TibetanVerse MDFile">
      <h1>
        <em>༄༅། །རྗེ་ཕག་མོ་གྲུ་པའི་སྐུ་བསྟོད་གསོལ་འདེབས།</em>
      </h1>
      <p>ན་མོ་གུ་རུ།<br />
སེམས་ཉིད་སྐྱེ་མེད་རྡོ་རྗེའི་དོན་རྟོགས་ནས། །<br />
ཉོན་མོངས་ལ་སོགས་དགྲ་ཡི་གཡུལ་ལས་རྒྱལ། །<br />
གཞན་དོན་ལྷུར་མཛད་བརྩེ་བའི་དགོངས་པ་ཅན། །<br />
མཚན་མཆོག་དོན་ལྡན་བླ་མ་ཁྱེད་ལ་འདུད། ། </p>
      <p>སྣང་མེད་ཆོས་ཀྱི་དབྱིངས་ཀྱི་གནས་མཆོག་ནས། །<br />
ཐུགས་རྗེས་འགྲོ་དོན་མ་ལུས་རྫོགས་མཛད་པའི། །<br />
སྤྲུལ་སྐུ་དེ་ནི་བདག་གི་བླ་མ་སྟེ། །<br />
སྒོ་གསུམ་གུས་པས་སྤྱི་བོའི་གཙུག་གིས་འདུད། ། </p>
      <p>དཀར་དམར་སྣང་བ་སེམས་ཀྱི་བདེ་སྡུག་སོགས། །<br />
མཉམ་ཉིད་དོན་ལ་གཡོ་བ་མི་མངའ་ཡང་། །<br />
བླ་མ་ཁྱེད་ནི་རྟག་ཏུ་མཉམ་པར་བཞུགས། །<br />
འགྱུར་མེད་ཆོས་སྐུ་བླ་མ་ཁྱེད་ལ་འདུད། ། </p>
      <p>གྲུབ་པ་ཐོབ་པའི་བླ་མ་མཆོག་རྣམ་དང་། །<br />
དཔའ་བོ་དཔའ་མོའི་དཀྱིལ་འཁོར་ལྷ་ཚོགས་དང་། །<br />
སྐལ་ལྡན་བྱང་ཆུབ་སེམས་པའི་འཁོར་ཚོགས་ཀྱིས། །<br />
ཉིན་མཚན་རྒྱུན་དུ་སྤྲིན་བཞིན་གཏིབས་གྱུར་ཀྱང་། །<br />
སྟོང་ཉིད་སྙིང་རྗེའི་ངང་དུ་ལོངས་སྤྱོད་པ། །<br />
ལོངས་སྤྱོད་རྫོགས་སྐུ་བླ་མ་ཁྱེད་ལ་འདུད། ། </p>
      <p>རང་སེམས་རིག་པ་ཡེ་ཤེས་བླ་མར་ཤར། །<br />
དཀར་དམར་སྣང་བ་ཆོས་སྐུའི་བླ་མར་ཤར། །<br />
འགྲོ་དྲུག་སེམས་ཅན་སྤྲུལ་སྐུའི་བླ་མར་ཤར། །<br />
བླ་མ་སུམ་ལྡན་རྗེ་བཙུན་ཁྱེད་ལ་འདུད། ། </p>
      <p>བླ་མའི་མོས་གུས་དངོས་གྲུབ་རྩ་བར་སྟོན། །<br />
བྱམས་དང་སྙིང་རྗེ་ཐེག་ཆེན་རྩ་བར་སྟོན། །<br />
མ་བཅོས་ཤེས་པ་གདམས་ངག་རྩ་བར་སྟོན། །<br />
གདམས་པ་སུམ་ལྡན་རྗེ་བཙུན་ཁྱེད་ལ་འདུད། ། </p>
      <p>འདོད་ཆགས་རྣམ་དག་བདེ་བ་ཆེན་པོར་ཤར། །<br />
ཞེ་སྡང་རྣམ་དག་བྱམས་པ་ཆེན་པོར་ཤར། །<br />
གཏི་མུག་རྣམ་དག་འོད་གསལ་ཆེན་པོར་ཤར། །<br />
ཏིང་འཛིན་སུམ་ལྡན་རྗེ་བཙུན་ཁྱེད་ལ་འདུད། ། </p>
      <p>རྟོགས་པའི་དབང་གིས་སྣང་བ་དབང་དུ་སྡུད། །<br />
མོས་གུས་དབང་གིས་བྱིན་རླབས་དབང་དུ་སྡུད། །<br />
སྙིང་རྗེའི་དབང་གིས་འགྲོ་དྲུག་དབང་དུ་སྡུད། །<br />
དབང་སྡུད་སུམ་ལྡན་རྗེ་བཙུན་ཁྱེད་ལ་འདུད། ། </p>
      <p>མཉམ་པ་མེད་པ་འགྲོ་བའི་མགོན་པོ་མཆོག །<br />
གསང་སྔགས་ཟབ་མོའི་རྟེན་འབྲེལ་སྣ་ཚོགས་ཀྱིས། །<br />
སྐལ་ལྡན་ཐར་པའི་ལམ་ལ་འགོད་མཛད་པ། །<br />
ཐབས་ཆེན་མངའ་བ་བླ་མ་ཁྱེད་ལ་འདུད། ། </p>
      <p>བླ་མ་ཁྱེད་ཀྱི་ཡོན་ཏན་རྒྱ་མཚོ་ལ། །<br />
རང་གི་མོས་པ་རྗེ་ཡི་བྱིན་རླབས་ཀྱིས། །<br />
ཆ་ཙམ་བརྗོད་པའི་དགེ་བས་འགྲོ་བ་རྣམས། ། </p>
      <p>སེམས་ཉིད་ནམ་མཁའ་ཡོངས་སུ་དག་པར་ཤོག །<br />
འགྱུར་མེད་ལྟ་བ་ལྷུན་གྱིས་འགྲུབ་པར་ཤོག །<br />
ཡེངས་མེད་སྒོམ་ལ་རྒྱུན་ཆད་མེད་པར་ཤོག །<br />
ལུས་ངག་སྤྱོད་པའི་ཆགས་སྡང་ཞི་བར་ཤོག །<br />
འབྲས་བུ་སྐུ་གསུམ་རང་ལ་སྨིན་པར་ཤོག ། </p>
      <p>སྐྱེ་བ་ཀུན་ཏུ་ཡང་དག་བླ་མ་དང་། །<br />
འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང་། །<br />
ས་དང་ལམ་གྱི་ཡོན་ཏན་རབ་རྫོགས་ནས། །<br />
རྡོ་རྗེ་འཆང་གི་གོ་འཕང་མྱུར་ཐོབ་ཤོག ། </p>
      <p>
        <em>ཅེས་ཕག་མོ་གྲུ་པའི་སྐུ་བསྟོད་གསོལ་འདེབས་འདི། ཡེལ་པ་ཡེ་ཤེས་བརྩེགས་ཀྱིས་མཛད་པའོ།། སརྦ་མངྒ་ལཾ།།</em>
      </p>
    </div>
  </body>
</html>
