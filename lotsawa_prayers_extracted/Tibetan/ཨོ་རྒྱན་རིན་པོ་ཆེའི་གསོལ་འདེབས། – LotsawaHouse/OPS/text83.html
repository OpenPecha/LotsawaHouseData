<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>ཨོ་རྒྱན་རིན་པོ་ཆེའི་གསོལ་འདེབས། – LotsawaHouse</title>
  </head>
  <body>
    <div class="nobreak">
      <h1 class="tib">༄༅། །ཟངས་མདོག་དཔལ་རིའི་སྨོན་ལམ་དཔལ་རིའི་གསང་ལམ།</h1>
      <p class="gap"> </p>
      <p class="tib-verse b-space">ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔</p>
    </div>
    <div class="nobreak">
      <p class="tib-verse">རང་བཞིན་རྣམ་དག་བློ་བྲལ་གཉུག་མའི་སྦུབས༔</p>
    </div>
    <div class="nobreak">
      <p class="tib-verse">གསལ་མདངས་འགག་མེད་བདེ་སྟོང་ལོངས་སྐུའི་རྩལ༔</p>
    </div>
    <div class="nobreak">
      <p class="tib-verse">སྤྲུལ་སྐུའི་ཞིང་ཁམས་མི་མཇེད་བཀོད་པའི་ཆ༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">འཛམ་གླིང་ས་ཡི་ལྟེ་བ་རྡོ་རྗེའི་གདན༔</p>
    </div>
    <div class="nobreak">
      <p class="tib-verse">དུས་གསུམ་རྒྱལ་བས་ཆོས་འཁོར་བསྐོར་བའི་གནས༔</p>
    </div>
    <div class="nobreak">
      <p class="tib-verse">དེ་ཡི་ནུབ་བྱང་རྔ་ཡབ་ལང་ཀའི་གླིང་༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">བཀོད་པ་ལྷུན་གྲུབ་ཙིཏྟའི་ས་འཛིན་སྤོ༔</p>
    </div>
    <div class="nobreak">
      <p class="tib-verse">རྩ་བ་གདེངས་ཅན་འཇོག་པོའི་ཐོད་དུ་བཅིང་༔</p>
    </div>
    <div class="nobreak">
      <p class="tib-verse">སྐེད་པར་ལུས་མེད་མཁའ་འགྲོས་ཚོགས་འཁོར་བསྐོར༔</p>
    </div>
    <div class="nobreak">
      <p class="tib-verse">རྩེ་མོ་གཟུགས་ཁམས་བསམ་གཏན་སྙོགས་པ་ལྟའི༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">རི་རྒྱལ་དེ་ཡི་རྩེ་མོའི་གཞལ་མེད་ཁང་༔</p>
    </div>
    <div class="nobreak">
      <p class="tib-verse">ཤར་ཤེལ་ལྷོ་ཕྱོགས་དབང་སྔོན་བཻ་ཌཱུརྻ༔</p>
    </div>
    <div class="nobreak">
      <p class="tib-verse">ནུབ་ཕྱོགས་པད་རག་བྱང་ཕྱོགས་ཨིནྡྲ་ནི༔</p>
    </div>
    <div class="nobreak">
      <p class="tib-verse">ཕྱི་ནང་བར་མེད་ཟང་ཐལ་དབང་གཞུའི་མདངས༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">ཁྱམས་དང་གྲུ་ཆད་གློ་འབུར་འཇའ་རིས་འཁྱིལ༔</p>
    </div>
    <div class="nobreak">
      <p class="tib-verse">འདོད་སྣམ་ཕ་གུ་དྲྭ་བ་དྲྭ་ཕྱེད་དང་༔</p>
    </div>
    <div class="nobreak">
      <p class="tib-verse">ཤར་བུ་མདའ་ཡབ་སྒོ་རྒྱན་རྟ་བབས་ཅན༔</p>
    </div>
    <div class="nobreak">
      <p class="tib-verse">ཆོས་འཁོར་གདུགས་ཏོག་བརྡ་དོན་རྟགས་རྫོགས་པའི༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">དཔག་བསམ་ལྗོན་པའི་ཤིང་དང་བདུད་རྩིའི་ཆུ༔</p>
    </div>
    <div class="nobreak">
      <p class="tib-verse">ནེའུ་སིང་སྨན་ལྗོངས་དྲི་བསུང་འཐུལ་བའི་ཁྲོད༔</p>
    </div>
    <div class="nobreak">
      <p class="tib-verse">དྲང་སྲོང་རིག་འཛིན་བྱ་ཚོགས་བྷྲ་མ་ར༔</p>
    </div>
    <div class="nobreak">
      <p class="tib-verse">ཐེག་གསུམ་ཆོས་ཀྱི་སྒྲ་དང་བརྡ་གླུ་སྒྱུར༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">ཕོ་བྲང་གཞལ་མེད་ཆེན་པོའི་ལྟེ་བ་ལ༔</p>
    </div>
    <div class="nobreak">
      <p class="tib-verse">རིན་ཆེན་ཟུར་བརྒྱད་པདྨ་ཉི་ཟླའི་སྟེང་༔</p>
    </div>
    <div class="nobreak">
      <p class="tib-verse">བདེ་གཤེགས་ཀུན་འདུས་རང་བྱུང་པདྨ་འབྱུང་༔</p>
    </div>
    <div class="nobreak">
      <p class="tib-verse">སྐུ་གསུམ་རིགས་འདུས་འཇའ་ཟེར་ཀློང་ན་བཞུགས༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">གང་གི་ཟབ་གསལ་བདེ་ཆེན་ཡེ་ཤེས་རྩལ༔</p>
    </div>
    <div class="nobreak">
      <p class="tib-verse">སྟོང་ཉིད་སྙིང་རྗེར་ཤར་བའི་སྒྱུ་འཕྲུལ་ལས༔</p>
    </div>
    <div class="nobreak">
      <p class="tib-verse">ཕྱོགས་བཅུ་ཀུན་དང་ཁྱད་པར་བོད་ཡུལ་དུ༔</p>
    </div>
    <div class="nobreak">
      <p class="tib-verse">སྤྲུལ་བ་བྱེ་བ་ཕྲག་བརྒྱ་བར་མེད་འགྱེད༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">གཡས་ཀྱི་གྲལ་ན་རྒྱ་བོད་རིག་འཛིན་རྣམས༔</p>
    </div>
    <div class="nobreak">
      <p class="tib-verse">འོད་གསལ་རྡོ་རྗེའི་རོལ་ངོར་འབྱམས་སུ་ཀླས༔</p>
    </div>
    <div class="nobreak">
      <p class="tib-verse">གཡོན་གྱི་གྲལ་ན་འཕགས་བོད་པ་གྲུབ་རྣམས༔</p>
    </div>
    <div class="nobreak">
      <p class="tib-verse">བཤད་སྒྲུབ་ཉམས་རྟོགས་བགྲོ་གླེང་ཆོས་སྒྲ་འུར༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">མཐའ་བསྐོར་བར་མཚམས་རྗེ་འབངས་ཉེར་ལྔ་དང་༔</p>
    </div>
    <div class="nobreak">
      <p class="tib-verse">སྤྲུལ་པའི་གཏེར་སྟོན་གྲུབ་པའི་ཁྱུ་མཆོག་རྣམས༔</p>
    </div>
    <div class="nobreak">
      <p class="tib-verse">ཐེག་པ་རིམ་དགུའི་འཁོར་ལོ་ལ་སྤྱོད་ཅིང་༔</p>
    </div>
    <div class="nobreak">
      <p class="tib-verse">གཡོ་མེད་དགོངས་པའི་གཟེར་གྱི་བརྟུལ་ཞུགས་འཛིན༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">ཕྱོགས་བཞི་མཚམས་བརྒྱད་གྲུ་ཆད་བར་ཁྱམས་ཀུན༔</p>
    </div>
    <div class="nobreak">
      <p class="tib-verse">དཔའ་བོ་ཌཱཀྐི་ལྷ་དང་ལྷ་མོས་ཁེངས༔</p>
    </div>
    <div class="nobreak">
      <p class="tib-verse">རྡོ་རྗེའི་གླུ་གར་མིག་འཕྲུལ་ལྟ་བུར་གཡོ༔</p>
    </div>
    <div class="nobreak">
      <p class="tib-verse">ཕྱི་ནང་གསང་བའི་མཆོད་སྤྲིན་སྟོབ་པར་བྱེད༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">དེ་སྟེང་ལོངས་སྐུའི་གཞལ་མེད་བཀོད་མཛེས་ནང་༔</p>
    </div>
    <div class="nobreak">
      <p class="tib-verse">ཕྱག་ན་པདྨ་འཇིག་རྟེན་དབང་ཕྱུག་ལ༔</p>
    </div>
    <div class="nobreak">
      <p class="tib-verse">ཚོམ་བུའི་དཀྱིལ་འཁོར་བསམ་ཡས་འཁོར་གྱིས་བསྐོར༔</p>
    </div>
    <div class="nobreak">
      <p class="tib-verse">རྣམ་རྟོག་བག་ཆགས་དགྲ་གདོན་ཐལ་བར་བྱེད༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">དེ་སྟེང་ཆོས་སྐུའི་ཞིང་ཁམས་ཉམས་དགའ་བར༔</p>
    </div>
    <div class="nobreak">
      <p class="tib-verse">གཞི་སྣང་ཡེ་ཤེས་སྙིང་པོ་ཀུན་ཏུ་བཟང་༔</p>
    </div>
    <div class="nobreak">
      <p class="tib-verse">སྣང་མཐའ་རིག་པའི་འཁོར་ལ་བརྡ་ཆོས་སྟོན༔</p>
    </div>
    <div class="nobreak">
      <p class="tib-verse">སྟོན་འཁོར་དགོངས་པ་མཉམ་པའི་ཕྲིན་ལས་ཅན༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">སྒོ་བཞིར་བཀའ་ཉན་རྒྱལ་པོ་ཆེན་པོ་བཞི༔</p>
    </div>
    <div class="nobreak">
      <p class="tib-verse">ཕྱི་ནང་གསང་བའི་ལྷ་སྲིན་སྡེ་བརྒྱད་ཀུན༔</p>
    </div>
    <div class="nobreak">
      <p class="tib-verse">ཕོ་ཉར་མངགས་ནས་མུ་སྟེགས་དམ་སྲི་འདུལ༔</p>
    </div>
    <div class="nobreak">
      <p class="tib-verse">དམ་ཅན་རྒྱ་མཚོ་དཔའ་རྟགས་རྒྱལ་རྔ་བརྡུང་༔</p>
    </div>
    <div class="nobreak">
      <p class="tib-verse">ཟངས་མདོག་དཔལ་གྱི་རི་བོར་སྐྱེ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">དེ་ལྟར་ཞིང་གི་བཀོད་པ་གསལ་བཏབ་ནས༔</p>
    </div>
    <div class="nobreak">
      <p class="tib-verse">ཕྱི་རོལ་ཡུལ་གྱི་ཟངས་མདོག་དཔལ་རི་ལ༔</p>
    </div>
    <div class="nobreak">
      <p class="tib-verse">ཡུལ་ཅན་ནང་གི་རིག་པས་སྨོན་དེའི་མཐུས༔</p>
    </div>
    <div class="nobreak">
      <p class="tib-verse">རང་ལུས་མི་མཇེད་ཞིང་གི་བཀོད་པའི་ནང་༔</p>
    </div>
    <div class="nobreak">
      <p class="tib-verse">རང་སྣང་ཟངས་མདོག་དཔལ་རིར་མངོན་པར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">ཁྱད་པར་བསྐྱེད་རྫོགས་ཟབ་མོའི་རྟེན་འབྲེལ་གྱིས༔</p>
    </div>
    <div class="nobreak">
      <p class="tib-verse">རྩ་གསུམ་འཁོར་ལྔའི་མདུད་པ་གྲོལ་ནས་ཀྱང་༔</p>
    </div>
    <div class="nobreak">
      <p class="tib-verse">སྙིང་དབུས་ཟངས་མདོག་དཔལ་རིའི་ཕོ་བྲང་ཆེར༔</p>
    </div>
    <div class="nobreak">
      <p class="tib-verse">ལྷན་སྐྱེས་ཡེ་ཤེས་རོལ་པའི་རྩལ་རྫོགས་ནས༔</p>
    </div>
    <div class="nobreak">
      <p class="tib-verse">རང་རིག་པད་འབྱུང་རྗེ་དང་མཇལ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">ཚོགས་སྦྱོར་མཐོང་སྒོམ་མི་སློབ་ལམ་ལྔའི་སྦུབས༔</p>
    </div>
    <div class="nobreak">
      <p class="tib-verse">རབ་དགའ་ནས་བཟུང་ཀུན་ཏུ་འོད་ཀྱི་བར༔</p>
    </div>
    <div class="nobreak">
      <p class="tib-verse">དེ་ལས་རྡོ་རྗེ་ཐེག་པའི་ས་མཆོག་གཉིས༔</p>
    </div>
    <div class="nobreak">
      <p class="tib-verse">ཁྱད་པར་འོད་གསལ་རྫོགས་པ་ཆེན་པོ་ཡི༔</p>
    </div>
    <div class="nobreak">
      <p class="tib-verse">ཐུན་མོང་མ་ཡིན་ཡེ་ཤེས་བླ་མའི་ས༔</p>
    </div>
    <div class="nobreak">
      <p class="tib-verse">བྱར་མེད་ལྷུག་པའི་ངང་དུ་རྫོགས་ནས་ཀྱང་༔</p>
    </div>
    <div class="nobreak">
      <p class="tib-verse">གཞི་དབྱིངས་པདྨ་འོད་དུ་གྲོལ་བར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">གལ་ཏེ་དགོངས་པའི་རྩལ་ཆེན་མ་རྫོགས་ན༔</p>
    </div>
    <div class="nobreak">
      <p class="tib-verse">གསོལ་འདེབས་སྨོན་ལམ་དྲག་པོའི་འཕེན་པ་ཡིས༔</p>
    </div>
    <div class="nobreak">
      <p class="tib-verse">ནམ་ཞིག་འཆི་བ་བཙན་ཐབས་བྱུང་བའི་ཚེ༔</p>
    </div>
    <div class="nobreak">
      <p class="tib-verse">པདྨའི་ཕོ་ཉ་མཁའ་འགྲོ་གར་མཁན་མས༔</p>
    </div>
    <div class="nobreak">
      <p class="tib-verse">མངོན་སུམ་ལག་པའི་ཁུ་ཚུར་ནས་བཟུང་ནས༔</p>
    </div>
    <div class="nobreak">
      <p class="tib-verse">མཁར་ཆེན་བཟའ་དང་གུ་ཎ་ནཱ་ཐ་ལྟར༔</p>
    </div>
    <div class="nobreak">
      <p class="tib-verse">བདག་ཀྱང་པདྨ་འོད་དུ་འཁྲིད་པར་ཤོག༔</p>
    </div>
    <p class="gap"> </p>
    <div class="nobreak">
      <p class="tib-verse">ཆོས་དབྱིངས་རྣམ་པར་དག་པའི་བདེན་པ་དང་༔</p>
    </div>
    <div class="nobreak">
      <p class="tib-verse">དཀོན་མཆོག་རྩ་གསུམ་རྒྱ་མཚོའི་ཐུགས་རྗེ་ཡིས༔</p>
    </div>
    <div class="nobreak">
      <p class="tib-verse">བདག་གིས་སྨོན་པ་ཡིད་བཞིན་འགྲུབ་གྱུར་ནས༔</p>
    </div>
    <div class="nobreak">
      <p class="tib-verse">འགྲོ་བ་འདྲེན་པའི་དེད་དཔོན་བྱེད་པར་ཤོག༔</p>
    </div>
    <p class="gap"> </p>
    <p class="tib-note">ཅེས་པའང་རང་བཞིན་སྤྲུལ་བའི་ཞིང་ཁམས་དང་ཁྱད་པར་མ་མཆིས་པ་རྔ་ཡབ་པདྨ་འོད་ཀྱི་ཞིང་མཆོག་དམ་པར་བགྲོད་པའི་སྨོན་ལམ་དཔལ་རིའི་གསང་ལམ་ཞེས་བྱ་བ༔ སྙན་བརྒྱུད་རྡོ་རྗེ་བཙུན་མོའི་རྣལ་འབྱོར་བ་དྷརྨཱ་ཀི་རྟིའི་བཞེད་སྐོངས་སུ་དཔལ་ཨོ་རྒྱན་ཆོས་ཀྱི་རྒྱལ་བོ་ཡབ་ཡུམ་གྱི་ཐུགས་རྗེའི་ཟླ་ཟེར་སྙིང་ལ་འཛགས་པའི་བྱིན་རླབས་ལས༔ འོད་གསལ་རྫོགས་པ་ཆེན་པོ་མངོན་སུམ་གྱི་གནད་ལ་གོམས་པའི་རྣལ་འབྱོར་བ་ཧེ་རུ་ཀ༔ པདྨ་དབང་ཆེན་གྱིས་བསམ་ཡས་མཆིམས་ཕུའི་འོག་མིན་མཁའ་འགྲོའི་ཚོགས་ཁང་མེ་ཏོག་ཕུག་གི་མཚམས་མལ་དུ་སྦྱར་བའོ༔</p>
    <p class="gap"> </p>
  </body>
</html>
