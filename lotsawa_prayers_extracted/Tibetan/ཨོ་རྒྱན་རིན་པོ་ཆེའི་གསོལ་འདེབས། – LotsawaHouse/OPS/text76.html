<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>ཨོ་རྒྱན་རིན་པོ་ཆེའི་གསོལ་འདེབས། – LotsawaHouse</title>
  </head>
  <body>
    <div class="nobreak">
      <h1 class="tib">༄༅། །ཨོ་རྒྱན་རིན་པོ་ཆེའི་གསོལ་འདེབས་སྤྱིའི་རྟེན་བསྐྱེད་མདོར་བསྡུས་ལམ་ཟབ་སྙིང་པོ་བཞུགས་སོ།།</h1>
      <p class="gap"> </p>
      <p class="tib-verse">ན་མོ་གུ་རུ།</p>
    </div>
    <p class="tib-note">ཨོ་རྒྱན་རིན་པོ་ཆེའི་གསོལ་འདེབས་སྤྱིའི་རྟེན་བསྐྱེད་ལ།</p>
    <div class="nobreak">
      <h2 class="tib">ཐོག་མར་སྐྱབས་སུ་འགྲོ་བ་ནི།</h2>
      <p class="tib-verse">ན་མོ༔ བླ་མ་བདེ་གཤེགས་འདུས་པའི་སྐུ༔</p>
    </div>
    <div class="nobreak">
      <p class="tib-verse">དཀོན་མཆོག་གསུམ་གྱི་རང་བཞིན་ལ༔</p>
    </div>
    <div class="nobreak">
      <p class="tib-verse">བདག་དང་འགྲོ་དྲུག་སེམས་ཅན་རྣམས༔</p>
    </div>
    <div class="nobreak">
      <p class="tib-verse">བྱང་ཆུབ་བར་དུ་སྐྱབས་སུ་མཆི༔</p>
    </div>
    <div class="nobreak">
      <h2 class="tib">སེམས་བསྐྱེད་ནི།</h2>
      <p class="tib-verse">སེམས་བསྐྱེད་འགྲོ་བ་ཀུན་དོན་དུ༔</p>
    </div>
    <div class="nobreak">
      <p class="tib-verse">བླ་མ་སངས་རྒྱས་བསྒྲུབས་ནས་ནི༔</p>
    </div>
    <div class="nobreak">
      <p class="tib-verse">གང་ལ་གང་འདུལ་ཕྲིན་ལས་ཀྱིས༔</p>
    </div>
    <div class="nobreak">
      <p class="tib-verse">འགྲོ་བ་བསྒྲལ་བར་དམ་བཅའོ༔</p>
    </div>
    <div class="nobreak">
      <h2 class="tib">ཡན་ལག་བདུན་པ་ནི།</h2>
      <p class="tib-verse">བླ་མ་ཡི་དམ་མཁའ་འགྲོ་གཤེགས༔</p>
    </div>
    <div class="nobreak">
      <p class="tib-verse">ཉི་ཟླ་པདྨའི་གདན་ལ་བཞུགས༔</p>
    </div>
    <div class="nobreak">
      <p class="tib-verse">ལུས་ངག་ཡིད་གསུམ་གུས་ཕྱག་འཚལ༔</p>
    </div>
    <div class="nobreak">
      <p class="tib-verse">ཕྱི་ནང་གསང་བའི་མཆོད་པ་འབུལ༔</p>
    </div>
    <div class="nobreak">
      <p class="tib-verse">ཉམས་ཆག་སྡིག་སྒྲིབ་མཐོལ་ཞིང་བཤགས༔</p>
    </div>
    <div class="nobreak">
      <p class="tib-verse">གསང་སྔགས་བསྒྲུབས་ལ་རྗེས་ཡི་རང་༔</p>
    </div>
    <div class="nobreak">
      <p class="tib-verse">སྨིན་གྲོལ་གསང་སྔགས་ཆོས་འཁོར་བསྐོར༔</p>
    </div>
    <div class="nobreak">
      <p class="tib-verse">མྱ་ངན་མི་འདའ་བཞུགས་སུ་གསོལ༔</p>
    </div>
    <div class="nobreak">
      <p class="tib-verse">སྙིང་པོ་སེམས་ཅན་དོན་དུ་བསྔོ༔</p>
    </div>
    <div class="nobreak">
      <p class="tib-verse">ཡང་དག་རྡོ་རྗེའི་དོན་རྟོགས་ཤོག༔</p>
    </div>
    <div class="nobreak">
      <h2 class="tib">རྟེན་བསྐྱེད་དངོས་ནི།</h2>
      <p class="tib-verse">མདུན་གྱི་ནམ་མཁར་འོད་ལྔའི་ཀློང་༔</p>
    </div>
    <div class="nobreak">
      <p class="tib-verse">སེང་ཁྲི་པདྨ་ཉི་ཟླའི་སྟེང་༔</p>
    </div>
    <div class="nobreak">
      <p class="tib-verse">སྐུ་གསུམ་རྒྱལ་བ་འདུས་པའི་དངོས༔</p>
    </div>
    <div class="nobreak">
      <p class="tib-verse">རྩ་བའི་བླ་མ་པདྨ་འབྱུང་༔</p>
    </div>
    <div class="nobreak">
      <p class="tib-verse">དཀར་དམར་མདངས་ལྡན་ཞི་ཁྲོའི་ཉམས༔</p>
    </div>
    <div class="nobreak">
      <p class="tib-verse">པད་ཞྭ་གསང་ཕོད་ཆོས་གོས་དང་༔</p>
    </div>
    <div class="nobreak">
      <p class="tib-verse">ཟ་འོག་བེར་སྨུག་བརྗིད་པར་གསོལ༔</p>
    </div>
    <div class="nobreak">
      <p class="tib-verse">ཕྱག་གཡས་རྡོ་རྗེ་རྩེ་ལྔ་དང་༔</p>
    </div>
    <div class="nobreak">
      <p class="tib-verse">གཡོན་པས་བྷནྡྷ་ཚེ་བུམ་བསྣམས༔</p>
    </div>
    <div class="nobreak">
      <p class="tib-verse">གྲུ་མོ་གཡོན་ན་ཁ་ཊྭཱཾ་འཆང་༔</p>
    </div>
    <div class="nobreak">
      <p class="tib-verse">རྡོ་རྗེའི་སྐྱིལ་ཀྲུང་དང་བཅས་ཏེ༔</p>
    </div>
    <div class="nobreak">
      <p class="tib-verse">སྐུ་གསུང་ཐུགས་ཀྱི་དཀྱིལ་འཁོར་ལས༔</p>
    </div>
    <div class="nobreak">
      <p class="tib-verse">རྩ་གསུམ་ཆོས་སྲུང་རབ་འབྱམས་ཀུན༔</p>
    </div>
    <div class="nobreak">
      <p class="tib-verse">འཕྲོ་འདུའི་གཟི་བྱིན་ལམ་མེ་བ༔</p>
    </div>
    <div class="nobreak">
      <p class="tib-verse">མངོན་སུམ་བཞིན་དུ་བཞུགས་པར་གྱུར༔</p>
    </div>
    <p class="tib-note">ཅེས་གསལ་བཏབ་ལ། གསོལ་འདེབས་ལེའུ་བདུན་མ་དང་བསམ་པ་ལྷུན་འགྲུབ་མ། གཞན་ཡང་ཚིག་བདུན་གསོལ་འདེབས་དང༌། བར་ཆད་ལམ་སེལ་སོགས་གཏེར་ཁ་སྔ་ཕྱི་ལས་བྱུང་བ་དང༌། དམ་པ་གོང་མའི་རྡོ་རྗེའི་གསུང་ཚོགས་བྱིན་རླབས་ཅན་གྱི་གསོལ་འདེབས་གང་རིགས་མོས་གུས་གདུང་ཤུགས་དྲག་པོས་བྱ།</p>
    <p class="tib-note">དེ་ཙམ་མི་ནུས་ན་བླ་མ་སྐུ་གསུམ་དང༌། བསམ་པ་ལྷུན་གྲུབ་ཁོ་ནས་ཀྱང་ཆོག །གང་ལྟར་ཡང་མཇུག་ཏུ་ཐུགས་རྒྱུད་བསྐུལ་བའི་ཕྱིར་བཛྲ་གུ་རུའི་བཟླས་པ་ཅི་ནུས་བྱས་མཐར།</p>
    <div class="nobreak">
      <p class="tib-verse">བླ་མའི་གནས་གསུམ་འབྲུ་གསུམ་ལས༔</p>
    </div>
    <div class="nobreak">
      <p class="tib-verse">འོད་ཟེར་རིམ་དང་གཅིག་ཆར་འཕྲོས༔</p>
    </div>
    <div class="nobreak">
      <p class="tib-verse">བདག་གི་གནས་གསུམ་ཐིམ་པ་ཡིས༔</p>
    </div>
    <div class="nobreak">
      <p class="tib-verse">དབང་བཞི་ཐོབ་ཅིང་སྒྲིབ་བཞི་དག༔</p>
    </div>
    <div class="nobreak">
      <p class="tib-verse">ལམ་བཞི་སྒོམ་པའི་སྣོད་དུ་གྱུར༔</p>
    </div>
    <div class="nobreak">
      <p class="tib-verse">མཐར་ནི་རང་ཐིམ་དབྱེར་མེད་ངང་༔</p>
    </div>
    <div class="nobreak">
      <p class="tib-verse">བློ་འདས་ཆོས་སྐུའི་རང་ཞལ་བལྟ༔</p>
    </div>
    <div class="nobreak">
      <p class="tib-verse">དགེ་བ་འདི་ཡིས་མྱུར་དུ་བདག །</p>
    </div>
    <div class="nobreak">
      <p class="tib-verse">ཨོ་རྒྱན་བླ་མ་འགྲུབ་གྱུར་ནས། །</p>
    </div>
    <div class="nobreak">
      <p class="tib-verse">འགྲོ་བ་གཅིག་ཀྱང་མ་ལུས་པ། །</p>
    </div>
    <div class="nobreak">
      <p class="tib-verse">དེ་ཡི་ས་ལ་འགོད་པར་ཤོག །</p>
    </div>
    <p class="tib-note">ཅེས་སོགས་བསྔོ་སྨོན་གྱིས་རྒྱས་གདབ་བོ། །</p>
    <p class="gap"> </p>
    <p class="tib-note">ཞེས་པའང་སྤྲུལ་པའི་གཏེར་ཆེན་མཆོག་གྱུར་བདེ་ཆེན་གླིང་པའི་ཐུགས་དམ་ཞལ་འདོན་དུ་འདི་ལྟར་བྲིས་ཞེས་བཀའ་སྩལ་བལྟར། མཚོ་སྐྱེས་བླ་མ་དགྱེས་པའི་འབངས་མཁྱེན་བརྩེའི་དབང་པོ་པདྨ་འོད་གསལ་མདོ་སྔགས་གླིང་པའི་སྡེས་བྲིས་པ་དགེ་ལེགས་སུ་གྱུར་ཅིག། །།</p>
    <p class="gap"> </p>
  </body>
</html>
