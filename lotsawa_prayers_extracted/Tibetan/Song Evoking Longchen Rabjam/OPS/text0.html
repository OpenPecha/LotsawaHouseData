<?xml version='1.0' encoding='UTF-8'?>
<html xmlns="http://www.w3.org/1999/xhtml">
  <head>
    <meta content="text/html; charset=utf-8" http-equiv="Content-Type" />
    <link href="epub.css" media="all" rel="stylesheet" type="text/css" />
    <link href="epub-tib.css" media="all" rel="stylesheet" type="text/css" />
    <title>Song Evoking Longchen Rabjam</title>
  </head>
  <body>
    <div class="TibetanVerse MDFile">
      <h1>
        <em>༄༅། །ཀུན་མཁྱེན་ཆོས་ཀྱི་རྒྱལ་པོ་རྗེས་དྲན་གྱི་གླུ་ཀ་ལ་པིངྐའི་དབྱངས་སྙན་ཞེས་བྱ་བ། །</em>
      </h1>
      <p>ཕ་བླ་མའི་ཞབས་ལ་ཕྱག་འཚལ་ལོ། ། </p>
      <p>གནས་རང་སྣང་ལྔ་ལྡན་འཇའ་ཟེར་གྱི་ཀློང་ན། །<br />
རྗེ་ཀུན་མཁྱེན་ངག་གི་དབང་པོ་དེ་བཞུགས་ཡོད། །<br />
སྐུ་མཚན་དཔེའི་གཟི་བྱིན་ལྷམ་མེ་རུ་གསལ་ལ། །<br />
གསུང་ཚངས་དབྱངས་ཆོས་སྒྲ་འགགས་མེད་དུ་སྒྲོགས་ཤིང་། །<br />
ཐུགས་མཁའ་ཁྱབ་འོད་གསལ་རྡོ་རྗེ་ཡི་ཀློང་ན། །<br />
དུས་རྟག་ཏུ་མཉམ་པར་མ་བཞག་པ་མི་མངའ། ། </p>
      <p>རྗེ་དུས་གསུམ་སངས་རྒྱས་སྲས་བཅས་ཀྱི་རང་གཟུགས། །<br />
མགོན་ཀུན་མཁྱེན་ཆོས་རྗེ་སྙིང་དབུས་ནས་དྲན་བྱུང་། ། </p>
      <p>ཤར་རི་རྒྱལ་སྤང་བྲག་རྫ་རི་ཡི་རྩེ་མོ། །<br />
དགུང་སྔོན་པོར་སྙེགས་འདྲའི་སྔོ་བསང་གི་མཁའ་ལ། །<br />
སྤྲིན་དཀར་པོ་ལང་ལོང་གར་སྟབས་སུ་སྒྱུར་ཚེ། །<br />
རྗེ་ཀུན་མཁྱེན་རྡོ་རྗེ་གཟི་བརྗིད་དེ་དྲན་བྱུང་། ། </p>
      <p>དུས་ནམ་དྲན་སྙིང་ལ་མོས་གུས་ཀྱི་གཟེར་ཆེན། །<br />
ཡིད་བཟོད་མེད་གདུང་བས་ཤུགས་རིང་ཞིག་འདོན་ཚེ། །<br />
ལུས་བ་སྤུ་གཡོ་བའི་དད་མོས་ཀྱི་སྣང་བ། །<br />
མིག་མཆི་མ་འཁྲུགས་བཞིན་གསོལ་འདེབས་ལ་འབད་ཚེ། །<br />
ཕ་ཀུན་མཁྱེན་གདོད་མའི་མགོན་པོ་ཡི་དགྱེས་ཞལ། །<br />
མི་བདག་གི་མིག་སྔར་མངོན་སུམ་དུ་སྟོན་ཅིག ། </p>
      <p>སྐུ་བེམ་པོ་མ་ཡིན་ཡེ་ཤེས་ཀྱི་ལུས་ཅན། །<br />
འོད་སེར་པོ་བྱེ་བ་ཕྲག་བརྒྱ་ནི་འབར་ཞིང་། །<br />
གསུང་ཟབ་རྒྱས་གདམས་པའི་སིལ་སྙན་གྱི་ང་རོས། །<br />
བདག་མི་ཤེས་གཉིད་ལས་ད་ལྟ་རང་བཀྲོག་མཛོད། ། </p>
      <p>ཐུགས་ལྔ་ལྡན་ལྷུན་གྲུབ་འོད་གསལ་གྱི་གོང་བུ། །<br />
དུས་ད་ལྟ་བདག་གི་སྙིང་དབུས་སུ་བསྟིམ་མཛོད། །<br />
གཞི་རིག་སྟོང་དབྱེར་མེད་སྐུ་གསུམ་གྱི་བླ་མ། །<br />
དོན་མ་བཅོས་མ་བསྒྲུབ་རང་ཞལ་ནི་མཇལ་ཏེ། །<br />
ཅིར་སྣང་བ་ཡེ་ཤེས་འཁོར་ལོ་ཡི་རྒྱན་དུ། །<br />
རང་ཤར་ནས་འཛིན་མེད་རང་གྲོལ་གྱི་སྤྱོད་པས། །<br />
བོགས་འདོན་ཏེ་ཆོས་ཅན་སྤྲོས་པ་ཡི་དྲྭ་བ། །<br />
གཞི་ཀ་དག་ཆོས་ཟད་ཆེན་པོ་རུ་ཐིམ་ནས། །<br />
དབྱིངས་ཕྱིར་གསལ་སྐུ་དང་ཞིང་ཁམས་ཀྱི་བཀོད་པ། །<br />
མ་འགྲོ་དྲུག་འཁོར་བ་དོང་སྤྲུགས་སུ་གྱུར་ཅིག ། </p>
      <p>ཚིག་དེ་སྐད་མགྲིན་པའི་དབྱངས་སྙན་དུ་འཁྲོལ་ན། །<br />
རྗེ་ཀུན་མཁྱེན་བླ་མས་བྱིན་གྱིས་རང་རློབས་ཤིག །<br />
བུ་བློ་གྲོས་བླུན་རྒན་ལས་ངན་གྱི་གདུང་བས། །<br />
ཡིད་རྩེ་གཅིག་གུས་པས་གསོལ་བ་རང་འདེབས་སོ། ། </p>
      <p><em>ཤིང་ཁྱི་ཟླ་བརྒྱད་ཚེས་ཉེར་དགུ་ལའོ།། །།</em> </p>
    </div>
  </body>
</html>
