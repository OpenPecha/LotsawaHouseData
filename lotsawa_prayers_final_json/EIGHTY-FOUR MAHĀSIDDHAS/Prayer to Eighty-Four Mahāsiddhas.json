{
  "source": "lotsawahouse",
  "source_url": "https://www.lotsawahouse.org/tibetan-masters/jedrung-jampa-jungne/streams-of-sapphire-prayer",
  "copyright": "https://creativecommons.org/licenses/by-nc/4.0/",
  "title": {
    "bo": "༄༅། །གྲུབ་ཆེན་བརྒྱད་ཅུ་རྩ་བཞིའི་གསོལ་འདེབས་བཻཌཱུརྱའི་རྒྱུད་མང་ཞེས་བྱ་བ།",
    "en": "A Prayer to the Eighty-Four Mahāsiddhas"
  },
  "text": [
    {
      "bo": "དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །",
      "en": "Homage to glorious Vajrasattva!",
      "en-trans": "pal dorjé sempa la chaktsal lo"
    },
    {
      "bo": "བརྟན་གཡོའི་དངོས་པོ་ཀུན་ལ་ཁྱབ་པའི་བདག །",
      "en": "You are the sovereign pervading all things animate and inanimate,",
      "en-trans": "tenyö ngöpo kün la khyabpé dak"
    },
    {
      "bo": "རྣམ་ཀུན་མཆོག་ལྡན་ཟུང་འཇུག་བདེ་བ་ཆེ། །",
      "en": "The universally supreme state of great-bliss unity—",
      "en-trans": "namkün chokden zungjuk dewa ché"
    },
    {
      "bo": "ཁྱབ་བདག་རྡོ་རྗེ་འཆང་ལ་གསོལ་བ་འདེབས། །",
      "en": "All-pervading lord, Vajradhara, I pray to you!",
      "en-trans": "khyabdak dorjé chang la solwa deb"
    },
    {
      "bo": "གྲུབ་པའི་གོ་འཕང་བརྙེས་པའི་རིག་པ་འཛིན། །",
      "en": "Vidyādharas who’ve reached accomplishment,",
      "en-trans": "drubpé gopang nyepé rigpa dzin"
    },
    {
      "bo": "ཞིང་རྡུལ་རྒྱ་མཚོའི་གྲངས་དང་མཉམ་པ་ལ། །",
      "en": "As numerous as the atoms of the ocean,",
      "en-trans": "zhing dul gyatsö drang dang nyampa la"
    },
    {
      "bo": "སོ་སྐྱེ་བློ་ཡི་མཚོན་པར་ནུས་མིན་ཀྱང་། །",
      "en": "Unfathomable to ordinary beings,",
      "en-trans": "sokyé lo yi tsönpar nü min kyang"
    },
    {
      "bo": "དཀྱིལ་འཁོར་འཁོར་ལོའི་ཚོགས་ཀྱི་འདུ་བ་རུ། །",
      "en": "In devotion to you, the eighty-four mighty yogins",
      "en-trans": "kyilkhor khorlö tsok kyi duwa ru"
    },
    {
      "bo": "གཤེགས་པའི་རྣལ་འབྱོར་དབང་ཕྱུག་བརྒྱད་ཅུའི་བཞིའི། །",
      "en": "Assembled here in this maṇḍala gathering,",
      "en-trans": "shekpé naljor wangchuk gyechü zhi"
    },
    {
      "bo": "རྣམ་ཐར་དྲན་པའི་སྒོ་ནས་གུས་ཕྱག་འཚལ། །",
      "en": "By recalling your liberating life-examples, I pay homage to you!",
      "en-trans": "namtar drenpé goné gü chaktsal"
    },
    {
      "bo": "རྟོག་མེད་ཉ་ཤས་འཚོ་བའི་ལུ་ཡི་པ། །",
      "en": "Thought-free eater of fish, Lūyipa;",
      "en-trans": "tokmé nyashé tsowé luyipa"
    },
    {
      "bo": "དྲན་པ་གཅིག་པར་ཡོངས་གྲུབ་ལ་ཝ་པ། །",
      "en": "Innately mindful one, Līlapa;",
      "en-trans": "drenpa chikpar yongdrub lawapa"
    },
    {
      "bo": "བརྟུལ་ཞུགས་གྲུབ་པའི་མངའ་བདག་བི་རུ་པ།",
      "en": "Master of yogic practices, Virūpa;",
      "en-trans": "tulzhuk drubpé ngadak birupa"
    },
    {
      "bo": "རང་བྱུང་རྡོ་རྗེའི་སྐུ་གྱུར་ཌ་་པ། །",
      "en": "Self-arisen vajra form, Ḍombipa;",
      "en-trans": "rangjung dorjé ku gyur dambipa"
    },
    {
      "bo": "རྣམ་རྟོག་རི་དགས་བསད་པའི་ཤ་བ་རི། །",
      "en": "Slayer of the deer of thinking, Śavaripa;",
      "en-trans": "namtok ri gé sepé shawa ri"
    },
    {
      "bo": "མཁའ་སྤྱོད་དབང་པོ་རྣམས་ལ་གསོལ་བ་འདེབས། །",
      "en": "Lords of Khecharī, I pray to you all!",
      "en-trans": "khachö wangpo nam la solwa deb"
    },
    {
      "bo": "མཆོག་གི་དངོས་གྲུབ་བརྙེས་པ་ས་ར་ཧ། །",
      "en": "Attainer of the supreme siddhi, Saraha;",
      "en-trans": "chok gi ngödrub nyepa saraha"
    },
    {
      "bo": "རྡོ་རྗེ་བདག་མེད་མངོན་གྱུར་ཀཾ་ཀ་ལི། །",
      "en": "Actualizer of vajra non-self, Kaṅkāripa;",
      "en-trans": "dorjé dakmé ngöngyur kamkali"
    },
    {
      "bo": "ཐུན་མོང་གྲུབ་པ་མཆོག་བརྙེས་གོ་ར་ཥ། །",
      "en": "Master of the highest mundane siddhis, Gorakṣapa;",
      "en-trans": "tünmong drubpa chok nyé gorasha"
    },
    {
      "bo": "འཆི་མེད་དངོས་གྲུབ་བརྙེས་པའི་རྩེ་རིང་ག །",
      "en": "Attainer of the siddhi of immortality, Caurāṅgipa;",
      "en-trans": "chimé ngödrub nyepé tsé ring ga"
    },
    {
      "bo": "པི་ཝཾ་སྒྲ་ལས་དོན་རྟོགས་ཝི་ན་པ། །",
      "en": "Realizer of the ultimate through the sound of a lute, Vīṇāpa—",
      "en-trans": "piwam dra ledön tok wi napa"
    },
    {
      "bo": "གྲུབ་བརྙེས་གཙོ་བོ་རྣམས་ལ་གསོལ་བ་འདེབས། །",
      "en": "Chiefs of all siddhas, I pray to you all!",
      "en-trans": "drub nyé tsowo nam la solwa deb"
    },
    {
      "bo": "མཆོག་གི་དངོས་གྲུབ་བརྙེས་པའི་ཤནྟི་པ། །",
      "en": "Attainer of the supreme siddhi, Śāntipa;",
      "en-trans": "chok gi ngödrub nyepé shantipa"
    },
    {
      "bo": "བཅུ་དྲུག་གཞོན་ནུའི་ལུས་འཆང་ཏན་དད་པ། །",
      "en": "Your body as youthful as a sixteen-year-old, Tantipa;",
      "en-trans": "chudruk zhönnü lü chang tendepa"
    },
    {
      "bo": "ལྷུན་གྲུབ་ཆོས་སྐུའི་དོན་རྟོགས་ཙ་མ་རི། །",
      "en": "Realizer of the spontaneous dharmakāya, Cāmāripa;",
      "en-trans": "lhündrub chökü dön tok tsa ma ri"
    },
    {
      "bo": "ཡེ་ཤེས་རལ་གྲིའི་བདག་ཉིད་ཁཌྒ་བ། །",
      "en": "Master of the sword of primordial wisdom, Khaḍgapa;",
      "en-trans": "yeshe raldri daknyi khadgawa"
    },
    {
      "bo": "རྒྱལ་བས་ལུང་བསྟན་འཕགས་པ་ཀླུ་སྒྲུབ་ཞབས། །",
      "en": "Foretold by the victors, noble Nāgārjuna—",
      "en-trans": "gyalwé lungten pakpa ludrub zhab"
    },
    {
      "bo": "རྡོ་རྗེ་འཆང་དབང་རྣམས་ལ་གསོལ་བ་འདེབས། །",
      "en": "Mighty vajradharas, I pray to you all!",
      "en-trans": "dorjé chang wang nam la solwa deb"
    },
    {
      "bo": "གྲུབ་པའི་གཙོ་བོ་ནག་པོ་སྤྱོད་པའི་ཞབས། །",
      "en": "Chief of siddhas, venerable Kṛṣṇācārya;",
      "en-trans": "drubpé tsowo nakpo chöpé zhab"
    },
    {
      "bo": "མཁས་ཤིང་གྲུབ་པའི་གཙོ་བོ་འཕགས་པ་ལྷ། །",
      "en": "Chief of scholars and siddhas, Āryadeva;",
      "en-trans": "khé shing drubpé tsowo pakpa lha"
    },
    {
      "bo": "སྐྱེ་འགགས་མེད་པར་རྟོགས་པའི་ཐ་ག་པ། །",
      "en": "Realizer of the absence of arising and ceasing, Thaganapa;",
      "en-trans": "kyé gakmé par tokpé tagapa"
    },
    {
      "bo": "བཀའ་བ་སྤྱད་པས་མཆོག་བརྙེས་ན་རོ་པ། །",
      "en": "Attainer of the supreme siddhi by means of hardship, Nāropa;",
      "en-trans": "kawa chepé chok nyé naropa"
    },
    {
      "bo": "རང་གྲོལ་འཇིགས་པ་མེད་པའི་ཤ་ལི་པ། །",
      "en": "Naturally liberated, fearless Śalipa—",
      "en-trans": "rangdrol jikpa mepé shalipa"
    },
    {
      "bo": "སྤྱོད་འཆང་དབང་པོ་རྣམས་ལ་གསོལ་བ་འདེབས། །",
      "en": "Masters of conduct, I pray to you all!",
      "en-trans": "chö chang wangpo nam la solwa deb"
    },
    {
      "bo": "འཁོར་ལོ་སྡོམ་པ་དཔལ་ལྡན་ཏེ་ལོ་པ། །",
      "en": "Binder of cakras,1glorious Tilopa;",
      "en-trans": "khorlo dompa palden telopa"
    },
    {
      "bo": "རྣལ་འབྱོར་དབང་ཕྱུག་དཔལ་ལྡན་ཙ་ཏྲ་པ། །",
      "en": "Mighty yogi, glorious Cattrapa;",
      "en-trans": "naljor wangchuk palden tsatrapa"
    },
    {
      "bo": "སྟོང་ཉིད་དོན་རྟོགས་རྣལ་འབྱོར་སྦ་ཏྲའི་ཞབས། །",
      "en": "Realizer of emptiness, venerable yogi Bhadrapa;",
      "en-trans": "tongnyi dön tok naljor batré zhab"
    },
    {
      "bo": "ལྷ་སྔགས་ཆོས་གསུམ་དབྱེར་མེད་དྷུ་ཁན་དྷི། །",
      "en": "Deity, mantra, and dharmakāya inseparable, Dukhaṅdi;",
      "en-trans": "lha ngak chö sum yermé dhukhen dhi"
    },
    {
      "bo": "སྟེང་སྒོའི་ལམ་ལས་མཆོག་བརྙེན་ཨ་ཛོ་ཀི། །",
      "en": "Attainer of the supreme through the path of the second empowerment, Ajogipa—",
      "en-trans": "teng gö lam lé chok nyen adzoki"
    },
    {
      "bo": "རྣལ་འབྱོར་དབང་ཕྱུག་རྣམ་ལ་གསོལ་བ་འདེབས། །",
      "en": "Mighty yogis, I pray to you all!",
      "en-trans": "naljor wangchuk nam la solwa deb"
    },
    {
      "bo": "ངེས་དོན་རྟོགས་པས་མྱོས་པའི་ཀ་པ་ལ། །",
      "en": "Intoxicated by realizing the definitive meaning, Kālapa;",
      "en-trans": "ngedön tokpé nyöpé kapala"
    },
    {
      "bo": "མ་དག་དྲི་མ་འཁྲུད་པའི་ཌོམྦི་པ། །",
      "en": "Cleanser of impurity’s stains, Dhobīpa;",
      "en-trans": "ma dak drima trüpé dombipa"
    },
    {
      "bo": "འདོད་ཡོན་ཞེན་པ་བྲལ་བའི་ཀཾ་ཀ་ན། །",
      "en": "Free from attachment to sensory pleasures, Kaṅkaṇa;",
      "en-trans": "döyön zhenpa dralwé kamkana"
    },
    {
      "bo": "སྣང་སྲིད་སྒྱུ་མར་རྟོགས་པའི་ཀཾ་པ་ལ། །",
      "en": "Realizer of appearance and existence as illusions, Kambala;",
      "en-trans": "nangsi gyumar tokpé kampala"
    },
    {
      "bo": "བདེ་མཆོག་འཁོར་ལོའི་རང་བཞིན་དེངས་ཀ་པ། །",
      "en": "Cakrasaṃvara by nature, Ḍeṅgipa—",
      "en-trans": "demchok khorlö rangzhin dengkapa"
    },
    {
      "bo": "གྲུབ་པའི་དབང་པོ་རྣམས་ལ་གསོལ་བ་འདེབས། །",
      "en": "Lords of accomplishment, I pray to you all!",
      "en-trans": "drubpé wangpo nam la solwa deb"
    },
    {
      "bo": "ཕྱག་རྒྱ་ཆེན་པོའི་མཆོག་བརྙེས་ཤནྟི་པ། །",
      "en": "Attainer of the supreme mahāmudrā, Śāntipa;",
      "en-trans": "chakgya chenpö chok nyé shantipa"
    },
    {
      "bo": "སྣང་སྲིད་བདེ་ཆེན་མེད་རྟོགས་པའི་ཤིན་པ། །",
      "en": "Realizer of the unreality of all things, Taṅtepa,",
      "en-trans": "nangsi dechen mé tokpé shinpa"
    },
    {
      "bo": "དངོས་གྲུབ་མཆོག་བརྙེས་དཔལ་ལྡན་ཀུ་ཀུ་རི། །",
      "en": "Attainer of the supreme siddhi, glorious Kukkurīpa;",
      "en-trans": "ngödrub chok nyé palden kukuri"
    },
    {
      "bo": "གསང་བ་འདུས་པའི་བདག་ཉིད་ཀུ་ཅི་པ། །",
      "en": "Master of Guhyasamāja, Kucipa;",
      "en-trans": "sangwa düpé daknyi kuchipa"
    },
    {
      "bo": "དུ་མ་ར་ཅིག་རྟོགས་པའི་དྷ་མ་པ། །",
      "en": "Realizer of multiplicity as one taste, Dharmapa—",
      "en-trans": "duma ra chik tokpé dhamapa"
    },
    {
      "bo": "ཧེ་རུ་ཀ་པ་རྣམས་ལ་གསོལ་བ་འདེབས། །",
      "en": "Herukas, I pray to you all!",
      "en-trans": "heruka pa nam la solwa deb"
    },
    {
      "bo": "གཟུང་འཛིན་ཡུལ་མེད་རྟོགས་པའི་མ་ཧི་ལ། །",
      "en": "Realizer of the lack of perceiver, perception, and perceived, Mahipa;",
      "en-trans": "zungdzin yulmé tokpé mahila"
    },
    {
      "bo": "མི་ཟད་འདོད་རྒུའི་གཏེར་འཆང་ཨ་ཙིན་ཏ། །",
      "en": "Holder of an inexhaustible treasure of desirables, Aciṅtapa;",
      "en-trans": "mizé dögü ter chang atsinta"
    },
    {
      "bo": "བྱང་སེམས་བདུད་བརྩི་རང་བཞིན་བ་བྷ་ཧི། །",
      "en": "Bodhicitta, the nature of deathless nectar, Babhahi;",
      "en-trans": "changsem dü tsi rangzhin babhahi"
    },
    {
      "bo": "མ་དག་འཁྲུད་པའི་དྲི་སྦྱངས་ན་ལི་ན། །",
      "en": "Purifier of the stains of impure delusion, Nalina;",
      "en-trans": "ma dak trüpé dri jang nalina"
    },
    {
      "bo": "མཁས་པའི་གཙུག་རྒྱན་དཔལ་ལྡན་ཞི་བ་ལྷ། །",
      "en": "Crown ornament of scholars, glorious Śāntideva—",
      "en-trans": "khepé tsukgyen palden zhiwa lha"
    },
    {
      "bo": "འཁོར་ལོས་བསྒྱུར་བ་རྣམས་ལ་གསོལ་བ་འདེབས། །",
      "en": "Sovereigns of siddhis, I pray to you all!",
      "en-trans": "khorlö gyurwa nam la solwa deb"
    },
    {
      "bo": "གྲུབ་པའི་གཙོ་བོ་ཨན་བྷཱུཏྟིའི་ཞབས། །",
      "en": "Chief of siddhas, venerable Indrabhūti;",
      "en-trans": "drubpé tsowo enbhutti zhab"
    },
    {
      "bo": "གནས་ལུགས་འགྱུར་མེད་དོན་རྟོགས་མེ་ཀོ་པ། །",
      "en": "Realizer of the unchanging natural state, Mekopa;",
      "en-trans": "neluk gyurmé dön tok mekopa"
    },
    {
      "bo": "བདེ་ཆེན་གཉུག་མའི་ལམ་བགྲོད་ཀོ་ཏ་ལི། །",
      "en": "Traverser of the path of innate great bliss, Koṭālipa;",
      "en-trans": "dechen nyukmé lam drö kotali"
    },
    {
      "bo": "ཨ་བ་དྷུ་ཏི་ཀཾ་པ་རི་པའི་ཞབས། །",
      "en": "Master of the avadhūtī, venerable Kaṁparipa;",
      "en-trans": "awadhuti kampa ripé zhab"
    },
    {
      "bo": "ཟུང་འཇུག་གྲུབ་བརྙེས་ཛ་ལེན་དྷ་རའི་མཚན། །",
      "en": "Attainer of the siddhi of unity, Jālandhara—",
      "en-trans": "zungjuk drub nyé dzalendharé tsen"
    },
    {
      "bo": "འཁོར་ལོས་དབང་ཕྱུག་རྣམས་ལ་གསོལ་བ་འདེབས། །",
      "en": "Mighty lords of siddhis, I pray to you all!",
      "en-trans": "khorlö wangchuk nam la solwa deb"
    },
    {
      "bo": "རླུང་སེམས་དབུ་མར་ཚུད་པའི་ར་ཧུ་ལ། །",
      "en": "You whose prāṇa and mind entered the central channel, Rāhula;",
      "en-trans": "lungsem umar tsüpé rahula"
    },
    {
      "bo": "རྟོགས་པའི་ཡེ་ཤེས་མངོན་གྱུར་དྷ་མ་པ། །",
      "en": "You who manifested the wisdom of realization, Dharmapa;",
      "en-trans": "tokpé yeshe ngöngyur dhamapa"
    },
    {
      "bo": "དབྱིངས་རིག་དབྱེར་མེད་གུ་རུ་དྷེ་ཀ་རི། །",
      "en": "Indivisibility of basic space and awareness, Guru Dhokaripa;",
      "en-trans": "yingrik yermé guru dhekari"
    },
    {
      "bo": "སྐུ་གཉིས་འབྲས་བཟང་སྨིན་པའི་མི་དྷི་ནི། །",
      "en": "Ripener of the wondrous fruition of the two kāyas, Medinī;",
      "en-trans": "ku nyi dré zang minpé medhini"
    },
    {
      "bo": "འཕགས་པས་རྗེས་བཟུང་གུ་རུ་ལངྐ་ཛ། །",
      "en": "Embraced by the noble ones, Guru Paṅkaja;",
      "en-trans": "pakpé jezung guru langkadza"
    },
    {
      "bo": "རྡོ་རྗེའི་འཛིན་པ་རྣམས་གསོལ་བ་འདེབས། །",
      "en": "Vajra holders, I pray to you all!",
      "en-trans": "dorjé dzinpa nam solwa deb"
    },
    {
      "bo": "གྲུབ་པའི་མཆོག་བརྙེས་དཔལ་ལྡན་དྲིལ་བུ་པ། །",
      "en": "Attainer of the supreme siddhi, glorious Ghaṇṭāpa;",
      "en-trans": "drubpé chok nyé palden drilbupa"
    },
    {
      "bo": "དགྱེས་པ་རྡོ་རྗེ་གུ་རུ་ཛོ་ཀི་པ། །",
      "en": "Hevajra in person, Guru Jogipa;",
      "en-trans": "gyepa dorjé guru dzokipa"
    },
    {
      "bo": "ཕྱག་རྒྱ་ཆེན་པོའི་མཆོག་བརྙེས་ཙུ་ལུ་ཀི། །",
      "en": "Attainer of the supreme mahāmudrā, Celuki;",
      "en-trans": "chakgya chenpö chok nyé tsuluki"
    },
    {
      "bo": "གྲགས་སྟོང་དབྱེར་མེད་རྟོགས་པའི་གོ་ཏི་པ། །",
      "en": "Realizer of emptiness and sound inseparable, Godhuri;",
      "en-trans": "drak tong yermé tokpé gotipa"
    },
    {
      "bo": "རིམ་གཉིས་ལམ་ལས་མཆོག་བརྙེས་ལི་ཙི་ཀ །",
      "en": "Attainer of the supreme siddhi through the two-stage path, Luñcaka—",
      "en-trans": "rim nyi lam lé chok nyé litsika"
    },
    {
      "bo": "གྲུབ་པའི་ཁྱུ་མཆོག་རྣམས་ལ་གསོལ་བ་འདེབས། །",
      "en": "Kings of siddhas, I pray to you all!",
      "en-trans": "drubpé khyuchok nam la solwa deb"
    },
    {
      "bo": "འོད་གསལ་གྲོང་འཇུག་རྟོགས་པའི་ན་གུ་ཎ། །",
      "en": "Realizer of the luminous unity, Naguṇa;",
      "en-trans": "ösal drong juk tokpé naguna"
    },
    {
      "bo": "གཟུངས་འཛིན་དགྲ་བཅོམ་ཛ་ཡཱ་ནནྟའི་ཞབས། །",
      "en": "Conqueror of the enemy, dualism, venerable Jayānanda;",
      "en-trans": "zung dzin drachom dzayananté zhab"
    },
    {
      "bo": "སྟོང་ཉིད་དབྱེར་མེད་དོན་རྟོགས་པ་ཙ་རི། །",
      "en": "Realizer of indivisible emptiness, Pacari;",
      "en-trans": "tongnyi yermé dön tok patsari"
    },
    {
      "bo": "བདེ་ཆེན་འབྲས་བུ་མངོན་གྱུར་ཙམ་པ་ཀ །",
      "en": "Manifester of the great-bliss fruition, Campaka;",
      "en-trans": "dechen drebu ngöngyur tsampaka"
    },
    {
      "bo": "ཟུང་འཇུག་གོ་འཕང་བརྙེས་པའི་བྷི་ཀྵ་ན། །",
      "en": "Obtainer of the state of unity, Bhikṣana—",
      "en-trans": "zungjuk gopang nyepé bhikshana"
    },
    {
      "bo": "གྲུབ་མཆོག་དབང་པོ་རྣམས་ལ་གསོལ་བ་འདེབས། །",
      "en": "Masters of supreme siddhi, I pray to you all!",
      "en-trans": "drub chokwang po nam la solwa deb"
    },
    {
      "bo": "ཟག་མེད་བདེ་བས་གང་བའི་མེ་བྷི་ལི། །",
      "en": "Filled with undefiled bliss, Medhili;",
      "en-trans": "zakmé dewé gangwé medhili"
    },
    {
      "bo": "འཁྲུལ་པའི་དྲི་དག་གུ་རུ་ཀུ་མ་རི། །",
      "en": "Purifier of delusion’s stains, Guru Kumbhakāripa;",
      "en-trans": "trulpé dri dak guru kumari"
    },
    {
      "bo": "བདེ་ཆེན་རྡོ་རྗེའི་བཅུད་ལེན་ཙ་རི་པ། །",
      "en": "Extracter of the vajra great-bliss essence, Cārpaṭi;",
      "en-trans": "dechen dorjé chülen tsaripa"
    },
    {
      "bo": "འདུས་བྱས་དོན་རྟོགས་མ་ཎི་བྷ་དྲའི་ཞབས། །",
      "en": "Realizer of conditioning’s meaning, venerable Maṇibhadrā;",
      "en-trans": "düjé dön tok manibhadré zhab"
    },
    {
      "bo": "སྤྲོས་མེད་བརྡ་ཡི་རང་གཟུགས་ལི་ཁ་ལི། །",
      "en": "Embodying the symbols of simplicity, Mekhalā—",
      "en-trans": "trömé da yi rang zuk likhali"
    },
    {
      "bo": "རྡོ་རྗེ་འཆང་དབང་རྣམས་ལ་གསོལ་བ་འདེབས། །",
      "en": "Vajra holders, I pray to you all!",
      "en-trans": "dorjé chang wang nam la solwa deb"
    },
    {
      "bo": "དབྱིངས་རིག་ཟུང་འཇུག་ཀ་ན་ཁ་ལའི་ཞབས། །",
      "en": "Unity of basic space and awareness, venerable Kanakhalā;",
      "en-trans": "yingrik zungjuk kanakhalé zhab"
    },
    {
      "bo": "ཡུལ་སྣང་རང་གྲོལ་ཀ་ལ་ཀ་ལའི་མཚན། །",
      "en": "Appearances of objects self-liberated, Kalakala;",
      "en-trans": "yulnang rangdrol kalakalé tsen"
    },
    {
      "bo": "ཆོས་རྣམས་བདེན་མེད་རྟོགས་པའི་ཀན་ལི། །",
      "en": "Realizer of the unreality of all things, Kaṇtāli;",
      "en-trans": "chö nam denmé tokpé kenli"
    },
    {
      "bo": "སྣང་སེམས་དབྱེར་མེད་ཕྱེད་པའི་དྷ་ཧུ་ལི། །",
      "en": "Appearances and mind inseparable, Dahuli;",
      "en-trans": "nang sem yermé chepé dhahli"
    },
    {
      "bo": "གསང་བ་འདུས་པའི་མཆོག་གྲུབ་ཨུ་དྷི་ལི། །",
      "en": "Accomplisher of the supreme siddhi of Guhyasamāja, Udhili—",
      "en-trans": "sangwa düpé chok drub udhili"
    },
    {
      "bo": "གྲུབ་བརྙེས་རྒྱལ་བ་རྣམས་ལ་གསོལ་བ་འདེབས། །",
      "en": "Accomplished victorious ones, I pray to you all!",
      "en-trans": "drub nyé gyalwa nam la solwa deb"
    },
    {
      "bo": "དགྱེས་པ་ཆེན་པོའི་དཔལ་ལྡན་ཀ་པ་ལ། །",
      "en": "Magnificent joy, glorious Kapālapa;",
      "en-trans": "gyepa chenpö palden kapala"
    },
    {
      "bo": "རྟོག་པ་རང་སར་གྲོལ་བའི་ཀི་ར་བ། །",
      "en": "Thoughts liberated in their natural place, Kirapāla;",
      "en-trans": "tokpa rang sar drolwé kirawa"
    },
    {
      "bo": "མཚོ་སྐྱེས་དབང་པོ་གུ་རུ་ས་ཀ་ར། །",
      "en": "Mighty lake-born one, Guru Sakara;",
      "en-trans": "tsokyé wangpo guru sakara"
    },
    {
      "bo": "སྣང་སྟོང་ཟུང་འཇུག་སརྦ་བྷ་ཀའི་ཞབས། །",
      "en": "Unity of appearance and emptiness, venerable Sarvabhakṣa;",
      "en-trans": "nangtong zungjuk sarvabhaké zhab"
    },
    {
      "bo": "མངོན་ཞེན་རང་གྲོལ་ན་ག་བྷོ་དྷིའི་མཚན། །",
      "en": "Self-liberator of clinging to reality, Nāgabodhi—",
      "en-trans": "ngön zhen rangdrol nagabhodhi tsen"
    },
    {
      "bo": "མཆོག་གི་སློབ་དཔོན་རྣམས་ལ་གསོལ་བ་འདེབས། །",
      "en": "Supreme masters, I pray to you all!",
      "en-trans": "chok gi lobpön nam la solwa deb"
    },
    {
      "bo": "དངོས་གྲུབ་མཆོག་བརྙེས་དྷ་རི་ཀ་པའི་ཞབས། །",
      "en": "Attainer of the supreme siddhi, venerable Dārika;",
      "en-trans": "ngödrub chok nyé dhari kapé zhab"
    },
    {
      "bo": "རིམ་གཉིས་ལམ་གོམས་གུ་རུ་པུ་ཏ་ལི། །",
      "en": "Perfecter of the two-stage path, Guru Puttali;",
      "en-trans": "rim nyi lam gom guru pu ta li"
    },
    {
      "bo": "མཐོང་སྤངས་དྲི་དག་དཔལ་ལྡན་ས་ན་ཧ། །",
      "en": "Purifier of the discards of the path of seeing, glorious Upanaha;",
      "en-trans": "tong pang dri dak palden sanaha"
    },
    {
      "bo": "རང་གྲོལ་རྣལ་འབྱོར་ཤིན་ཏུ་ཀོ་ཀི་ལི། །",
      "en": "Self-liberated yogi, Kokilapa;",
      "en-trans": "rangdrol naljor shintu kokili"
    },
    {
      "bo": "ཚོགས་དྲུག་རང་གྲོལ་གུ་རུ་མ་ནི་ག །",
      "en": "The six sense doors self-liberated, Guru Anaṅga—",
      "en-trans": "tsok druk rangdrol guru maniga"
    },
    {
      "bo": "ཟུང་འཇུག་གྲུབ་པ་རྣམས་ལ་གསོལ་བ་འདེབས། །",
      "en": "Siddhas of unity, I pray to you all!",
      "en-trans": "zungjuk drubpa nam la solwa deb"
    },
    {
      "bo": "རྡོ་རྗེའི་བཙུན་མོ་ལ་ཀླུ་མ་ཀ་ར། །",
      "en": "Vajra queen, Lakṣmīṅkarā;",
      "en-trans": "dorjé tsünmo la lu ma kara"
    },
    {
      "bo": "དགའ་བཞིའི་དོན་རྟོགས་གུ་རུ་ས་མུ་ད། །",
      "en": "Realizer of the four joys, Guru Samudra;",
      "en-trans": "ga zhi dön tok guru samuda"
    },
    {
      "bo": "བདེ་ཆེན་རྡོ་རྗེའི་བཅུད་ལེན་བྱ་ལི་པ། །",
      "en": "Extracter of the vajra great-bliss essence, Vyālipa—",
      "en-trans": "dechen dorjé chülen jalipa"
    },
    {
      "bo": "མཁའ་སྤྱོད་དབང་ཕྱུག་རྣམས་ལ་གསོལ་བ་འདེབས། །",
      "en": "Mighty Ones of Khecarī, I pray to you all!",
      "en-trans": "khachö wangchuk nam la solwa deb"
    },
    {
      "bo": "དེ་ལྟར་གསོལ་བ་བཏབ་པའི་མཐུ་བྱིན་གྱི། །",
      "en": "By the power and grace of praying in this way,",
      "en-trans": "detar solwa tabpé tu jin gyi"
    },
    {
      "bo": "སྐྱེ་བ་ཀུན་ཏུ་གྲུབ་བརྙེས་རིག་པ་འཛིན། །",
      "en": "May I, in all my lives, be taken in and embraced",
      "en-trans": "kyewa küntu drub nyé rigpa dzin"
    },
    {
      "bo": "རྡོ་རྗེ་བཙུན་མོར་བཅས་པས་རྗེས་བཟུང་ནས། །",
      "en": "By the accomplished vidyādharas and the vajra queens,",
      "en-trans": "dorjé tsünmor chepé jezung né"
    },
    {
      "bo": "རིམ་གཉིས་ལམ་ལས་མཆོག་གི་དངོས་གྲུབ་ནི། །",
      "en": "And, through the two-stage path, in this very life",
      "en-trans": "rim nyi lam lé chok gi ngödrub ni"
    },
    {
      "bo": "དཀའ་བ་མེད་པར་ཚེ་འདིར་འགྲུབ་གྱུར་ཅིག །",
      "en": "May I accomplish the supreme siddhi without difficulty!",
      "en-trans": "kawa mepar tsé dir drub gyur chik"
    }
  ]
}