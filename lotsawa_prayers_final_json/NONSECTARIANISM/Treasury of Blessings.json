{
  "source": "lotsawahouse",
  "source_url": "https://www.lotsawahouse.org/tibetan-masters/jamyang-khyentse-chokyi-lodro/treasury-of-blessings-prayer",
  "copyright": "https://creativecommons.org/licenses/by-nc/4.0/",
  "title": {
    "bo": "༄༅། །གངས་ཅན་ལྗོངས་འདིར་བཀའ་དྲིན་ཆེ་བའི་བླ་མ་རྣམས་རྗེས་སུ་དྲན་པའི་གསོལ་འདེབས་བྱིན་བརླབ་གཏེར་མཛོད་ཅེས་བྱ་བ་བཞུགས།",
    "en": "A Prayer to Recall the Sublime Masters who Showed Great Kindness to the Land of Snows"
  },
  "text": [
    {
      "bo": "རབ་འབྱམས་ཕྱོགས་བཅུའི་རྒྱལ་དང་དེ་སྲས་ཚོགས། །",
      "en": "All the infinite buddhas of the ten directions, together with their heirs,",
      "en-trans": "rabjam chok chü gyal dang dé sé tsok"
    },
    {
      "bo": "དགྲ་བཅོམ་གཏད་རབས་གནས་བརྟན་ཆེ་རྣམས་དང་། །",
      "en": "The arhats, patriarchs and great sthaviras,",
      "en-trans": "drachom té rab neten ché nam dang"
    },
    {
      "bo": "འཛམ་གླིང་རྒྱན་དྲུག་རྨད་བྱུང་སློབ་དཔོན་སོགས། །",
      "en": "Six ornaments of this world,1two marvellous ācāryas,2and the rest—",
      "en-trans": "dzamling gyen druk mejung lobpön sok"
    },
    {
      "bo": "འཕགས་ཡུལ་པཎ་གྲུབ་རྣམས་ལ་གསོལ་བ་འདེབས། །",
      "en": "All the paṇḍitas and siddhas of the noble land, to you I pray!",
      "en-trans": "pakyul pendrub nam la solwa deb"
    },
    {
      "bo": "རྩ་གསུམ་རྒྱ་མཚོའི་ངོ་བོ་པདྨ་འབྱུང་། །",
      "en": "Padmākara who embodied an ocean of Three Root deities,",
      "en-trans": "tsa sum gyatsö ngowo pema jung"
    },
    {
      "bo": "བྱང་ཆུབ་སེམས་དཔའ་མཁན་ཆེན་ཞི་བ་འཚོ། །",
      "en": "The bodhisattva and great abbot, Śāntarakṣita,",
      "en-trans": "changchub sempa khenchen zhiwatso"
    },
    {
      "bo": "གངས་ཅན་བཀའ་དྲིན་མཉམ་མེད་ཁྲི་སྲོང་རྗེ། །",
      "en": "And Lord Tri Songdetsen, whose kindness to the Snowy Land is without equal—",
      "en-trans": "gangchen kadrin nyammé trisong jé"
    },
    {
      "bo": "བསྟན་པའི་སྲོལ་འབྱེད་གསུམ་ལ་གསོལ་བ་འདེབས། །",
      "en": "To these three pioneers of the teachings, I pray!",
      "en-trans": "tenpé sol jé sum la solwa deb"
    },
    {
      "bo": "བི་མ་ཐོན་མི་སྲོང་བཙན་བཻ་རོ་དང་། །",
      "en": "Vima,3Thönmi,4Songtsen,5Bairo,6",
      "en-trans": "bi ma tönmi song tsen bai ro dang"
    },
    {
      "bo": "རྨ་གཉགས་ཀ་ཅོག་རྒྱལ་སྲས་མཆོག་གྲུབ་རྒྱལ། །",
      "en": "Ma,7Nyak,8Ka,9Chok,10Gyalse Chokdrup Gyalpo,11",
      "en-trans": "ma nyak ka chok gyalsé chok drub gyal"
    },
    {
      "bo": "མཚོ་རྒྱལ་ནམ་སྙིང་ལ་སོགས་རྗེ་འབངས་ལ། །",
      "en": "Tsogyal,12Namkhai Nyingpo and the rest—the king and his subjects—",
      "en-trans": "tsogyal namnying lasok jebang la"
    },
    {
      "bo": "བཀའ་དྲིན་དྲན་པའི་ངང་ནས་གསོལ་བ་འདེབས། །",
      "en": "Bringing to mind your kindness, I pray to you all!",
      "en-trans": "kadrin drenpé ngang né solwa deb"
    },
    {
      "bo": "མངའ་བདག་ཁྲི་རལ་དཔལ་ལྡན་མར་མེ་མཛད། །",
      "en": "Lord Tri Ralpachen, glorious Dīpaṃkara,13",
      "en-trans": "ngadak tri ral palden marmé dzé"
    },
    {
      "bo": "རིན་བཟང་ཡེ་ཤེས་འོད་དང་འབྲོམ་སྟོན་པ། །",
      "en": "Rinchen Zangpo,14Yeshe Ö,15Dromtönpa,16",
      "en-trans": "rin zang yeshe ö dang dromtönpa"
    },
    {
      "bo": "དགོངས་པ་རབ་གསལ་ཀླུ་མེས་ནག་ཚོ་དང་། །",
      "en": "Gongpa Rabsal,17Lumé,18Naktso,19",
      "en-trans": "gongpa rabsal lu mé nak tso dang"
    },
    {
      "bo": "རྔོག་ལོ་ཆེན་པོའི་ཞབས་ལ་གསོལ་བ་འདེབས། །",
      "en": "And the great Ngok Lotsāwa—to you all I pray!",
      "en-trans": "ngok lo chenpö zhab la solwa deb"
    },
    {
      "bo": "འབྲོག་མི་ཁུག་ལྷས་བརྩེ་ཆེན་ཀུན་དགའ་སྙིང་། །",
      "en": "Drokmi,20Khukpa Lhetsé,21the great and benevolent Kunga Nyingpo,22",
      "en-trans": "drokmi khuk lhetsé chen künga nying"
    },
    {
      "bo": "ཆོས་ཀྱི་བློ་གྲོས་ཁྱུང་པོ་རྣལ་འབྱོར་དང་། །",
      "en": "Chökyi Lodrö,23Khyungpo Naljor,24",
      "en-trans": "chökyi lodrö khyungpo naljor dang"
    },
    {
      "bo": "སྨྲི་ཏི་ཛྙཱ་ན་ཤཱཀྱ་ཤྲཱི་རི་སོགས། །",
      "en": "Smṛtijñānakīrti, Śākyaśrī25and the rest—",
      "en-trans": "smiti jnana shakya shiri sok"
    },
    {
      "bo": "བསྟན་པའི་མངའ་བདག་རྣམས་ལ་གསོལ་བ་འདེབས། །",
      "en": "To the sovereigns of the teachings, I pray!",
      "en-trans": "tenpé ngadak nam la solwa deb"
    },
    {
      "bo": "སོ་ཟུར་གནུབ་ཉང་དམ་གཙང་བྱམས་གསུམ་དང་། །",
      "en": "So,26Zur,27Nub,28Nyang,29and Dam, Tsang and Jam,30",
      "en-trans": "so zur nub nyang dam tsang jam sum dang"
    },
    {
      "bo": "སངས་རྒྱས་བླ་མ་ཆོས་དབང་རྒོད་ལྡེམ་རྗེ། །",
      "en": "Sangye Lama,31Chöwang,32Lord Gödem,33",
      "en-trans": "sangye lama chö wang gödem jé"
    },
    {
      "bo": "གླིང་པ་ནུས་ལྡན་ལ་སོགས་གཏེར་བརྒྱུད་ཚོགས། །",
      "en": "Lingpa Nüden,34and the rest in all the hosts of terma lineages—",
      "en-trans": "lingpa nüden lasok tergyü tsok"
    },
    {
      "bo": "བཀའ་གཏེར་རིག་འཛིན་རྣམས་ལ་གསོལ་བ་འདེབས། །",
      "en": "To the vidyādharas of kama and terma, I pray!",
      "en-trans": "kater rigdzin nam la solwa deb"
    },
    {
      "bo": "མི་ལ་རས་དང་རས་ཆུང་རྡོ་རྗེ་གྲགས། །",
      "en": "Milarepa, Rechung Dorje Drak,35",
      "en-trans": "mila ré dang ré chung dorjé drak"
    },
    {
      "bo": "གྲགས་པ་རྒྱལ་མཚན་རྒྱལ་བ་ཡང་དགོན་པ། །",
      "en": "Drakpa Gyaltsen,36Gyalwa Yangönpa,37",
      "en-trans": "drakpa gyaltsen gyalwa yang gönpa"
    },
    {
      "bo": "རྒོད་ཚང་པ་དང་བརྩོན་འགྲུས་བཟང་པོ་སོགས། །",
      "en": "Götsangpa,38Tsöndrü Zangpo39and the rest—",
      "en-trans": "götsangpa dang tsöndrü zangpo sok"
    },
    {
      "bo": "གྲུབ་པའི་དབང་ཕྱུག་རྣམས་ལ་གསོལ་བ་འདེབས། །",
      "en": "To the lords of siddhas, I pray!",
      "en-trans": "drubpé wangchuk nam la solwa deb"
    },
    {
      "bo": "དྲི་མེད་འོད་ཟེར་བུ་སྟོན་རིན་ཆེན་གྲུབ། །",
      "en": "Drimé Özer,40Butön Rinchen Drup,41",
      "en-trans": "drimé özer butön rinchen drub"
    },
    {
      "bo": "ཆོས་རྗེ་དོལ་པོ་བླ་མ་དམ་པ་དང་། །",
      "en": "Dharma lord Dolpopa,42Lama Dampa,43",
      "en-trans": "chöjé dolpo lama dampa dang"
    },
    {
      "bo": "རྒྱལ་སྲས་ཐོགས་མེད་ཀུན་དགའ་བཟང་པོ་སོགས། །",
      "en": "Gyalse Tokme,44Kunga Zangpo45and the rest—",
      "en-trans": "gyalsé tokmé künga zangpo sok"
    },
    {
      "bo": "ཟླ་བྲལ་བསྟན་འཛིན་རྣམས་ལ་གསོལ་བ་འདེབས། །",
      "en": "To the peerless holders of the teachings, I pray!",
      "en-trans": "dadral tendzin nam la solwa deb"
    },
    {
      "bo": "ཆོས་ཀྱི་བཟང་པོ་ས་སྐྱ་པཎྜི་ཏ། །",
      "en": "Chökyi Zangpo,46Sakya Paṇḍita,47",
      "en-trans": "chökyi zangpo sakya pandita"
    },
    {
      "bo": "ཀུན་མཁྱེན་གཡག་སྟོན་ཤེས་བྱ་ཀུན་རིག་དང་། །",
      "en": "Omniscient Yaktön,48Sheja Kunrig,49",
      "en-trans": "künkhyen yak tön sheja künrik dang"
    },
    {
      "bo": "གཞོན་ནུ་བློ་གྲོས་བློ་བཟང་གྲགས་པ་སོགས། །",
      "en": "Shönnu Lodrö,50Lobzang Drakpa51and the rest—",
      "en-trans": "zhönnu lodrö lobzang drakpa sok"
    },
    {
      "bo": "རིག་པའི་འབྱུང་གནས་རྣམས་ལ་གསོལ་བ་འདེབས། །",
      "en": "To the founts of knowledge, I pray!",
      "en-trans": "rigpé jungné nam la solwa deb"
    },
    {
      "bo": "ཆོས་རྒྱལ་འཕགས་དང་བྱང་སེམས་ཀརྨ་པ། །",
      "en": "Chögyal Pakpa,52the Karmapa bodhisattvas,",
      "en-trans": "chögyal pak dang changsem karma pa"
    },
    {
      "bo": "ཕག་གྲུ་ཞང་དང་བློ་བཟང་རྒྱ་མཚོ་སོགས། །",
      "en": "Pakmodrupa,53Zhang,54Lobzang Gyatso55and the rest—",
      "en-trans": "pakdru zhang dang lobzang gyatso sok"
    },
    {
      "bo": "གངས་ཅན་བསྟན་འགྲོའི་བདེ་སྐྱིད་སྤེལ་མཛད་པའི། །",
      "en": "To the great beings who brought happiness to beings",
      "en-trans": "gangchen ten drö dekyi pel dzepé"
    },
    {
      "bo": "སེམས་དཔའ་ཆེན་པོ་རྣམས་ལ་གསོལ་བ་འདེབས། །",
      "en": "And aided the teachings in the Land of Snows, I pray!",
      "en-trans": "sempa chenpo nam la solwa deb"
    },
    {
      "bo": "འགོས་ལོ་གཞོན་ནུ་དཔལ་ལྡན་པདྨ་དབང་། །",
      "en": "Gö Lotsawa Shönnu Pal,56Pema Wangyal,57",
      "en-trans": "gö lo zhönnu palden pema wang"
    },
    {
      "bo": "བློ་གསལ་རྒྱ་མཚོ་འཇམ་མགོན་གནས་གསར་བ། །",
      "en": "Losal Gyatso,58Jamgön Nesarwa,59",
      "en-trans": "losal gyatso jamgön né sarwa"
    },
    {
      "bo": "མཁྱེན་བརྩེའི་དབང་པོ་བློ་གྲོས་མཐའ་ཡས་སོགས། །",
      "en": "Khyentse Wangpo,60Lodrö Thaye61and the rest—",
      "en-trans": "khyentsé wangpo lodrö tayé sok"
    },
    {
      "bo": "རིས་མེད་བསྟན་འཛིན་རྣམས་ལ་གསོལ་བ་འདེབས། །",
      "en": "To the holders of the non-sectarian teachings, I pray!",
      "en-trans": "rimé tendzin nam la solwa deb"
    },
    {
      "bo": "དེ་ལྟར་མི་ཕྱེད་གུས་པས་གསོལ་བཏབ་མཐུས། །",
      "en": "Through the power of praying with unshakeable devotion in this way,",
      "en-trans": "detar miché güpé soltab tü"
    },
    {
      "bo": "དམ་པ་རྣམས་ཀྱིས་བྱིན་བརླབ་འཇུག་པ་དང་། །",
      "en": "May I receive the inspiration and blessings of these noble beings,",
      "en-trans": "dampa nam kyi jinlab jukpa dang"
    },
    {
      "bo": "བདག་གཞན་འགྲོ་བའི་སྒྲིབ་གཉིས་ཀུན་བྱང་ནས། །",
      "en": "May all the twofold obscurations of beings—myself and others—be purified,",
      "en-trans": "dakzhen drowé drib nyi kün jang né"
    },
    {
      "bo": "རྡོ་རྗེ་འཆང་གི་གོ་འཕང་མྱུར་ཐོབ་ཤོག །",
      "en": "And may we all attain the state of Vajradhara!",
      "en-trans": "dorjé chang gi gopang nyur tob shok"
    },
    {
      "bo": "བསྟན་འཛིན་མཆོག་རྣམས་ཞབས་པད་བསྐལ་བརྒྱར་བརྟན། །",
      "en": "May the lives of the supreme holders of the teachings remain secure for a hundred aeons,",
      "en-trans": "tendzin chok nam zhabpé kal gyar ten"
    },
    {
      "bo": "བཤད་དང་སྒྲུབ་པའི་བསྟན་པ་ས་སྟེང་ཁྱབ། །",
      "en": "May the doctrine of study and practice spread throughout the world,",
      "en-trans": "shé dang drubpé tenpa sateng khyab"
    },
    {
      "bo": "སྐལ་བཟང་རྫོགས་ལྡན་གསར་པའི་དགའ་སྟོན་ཆེ། །",
      "en": "May a new golden era of perfect fortune dawn,",
      "en-trans": "kalzang dzokden sarpé gatön ché"
    },
    {
      "bo": "ནུབ་མེད་ཡུན་རིང་རྟག་ཏུ་འཆར་གྱུར་ཅིག །",
      "en": "And may it never disappear but remain forever more!",
      "en-trans": "nubmé yün ring taktu char gyur chik"
    }
  ]
}