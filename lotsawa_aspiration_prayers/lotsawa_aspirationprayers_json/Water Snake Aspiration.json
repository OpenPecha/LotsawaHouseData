{
  "source": "lotsawahouse",
  "source_url": "https://www.lotsawahouse.org/tibetan-masters/jamyang-khyentse-chokyi-lodro/water-snake-aspiration",
  "copyright": "https://creativecommons.org/licenses/by-nc/4.0/",
  "title": {
    "bo": "༄༅། །ཆུ་སྦྲུལ་ལོར་ཡིད་སྐྱོ་ནས་བྲིས་པའི་སྨོན་ལམ།",
    "en": "Aspiration Written in Sadness During the Water Snake Year"
  },
  "text": [
    {
      "bo": "བླ་མ་དང་སངས་རྒྱས་བྱང་ཆུབ་སེམས་དཔའ་ཡི་དམ་ཞི་ཁྲོ་དཔའ་བོ་མཁའ་འགྲོ་ཆོས་སྐྱོང་ནོར་ལྷ་གཏེར་བདག་གི་ཚོགས་དང་བཅས་པ་རྣམས་ལ་ཕྱག་འཚལ་ཞིང་མཆོད་དོ་སྐྱབས་སུ་མཆིའོ། །",
      "en": "To the gurus, buddhas, bodhisattvas, peaceful and wrathful yidam deities, vīras, ḍākinīs, dharma protectors, wealth deities and treasure keepers, I pay homage, make offerings and go for refuge:",
      "en-trans": "lama dang sangye changchub sempa yidam zhitro pawo khandro chökyong norlha terdak gi tsok dang chepa nam la chaktsal zhing chö do kyab su chi’o"
    },
    {
      "bo": "བྱིན་གྱིས་རློབས་པར་མཛད་དུ་གསོལ།",
      "en": "Inspire me with your blessings, I pray.",
      "en-trans": "jingyi lob par dzé du sol"
    },
    {
      "bo": "བདག་གི་ཚེ་འཁོར་བ་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་སྡིག་པ་མི་དགེ་བའི་ལས་བཅས་དང་རང་བཞིན་གྱི་ཉེས་པ་དང་།",
      "en": "In all my lives throughout beginningless saṃsāra until now I have committed harmful, non-virtuous actions, both proscribed and naturally harmful wrongs,",
      "en-trans": "dak gi tsé khorwa tokma mepa né tama danta la tuk gi bar dikpa migewé lé ché dang rangzhin gyi nyepa dang"
    },
    {
      "bo": "ལྟུང་བར་གྱུར་ཅིང་།",
      "en": "I have committed downfalls,",
      "en-trans": "tungwar gyur ching"
    },
    {
      "bo": "ཐར་པ་དང་ཐམས་ཅད་མཁྱེན་པའི་ལམ་ལ་བར་དུ་གཅོད་ཅིང་སྒྲིབ་པར་འགྱུར་བའི་ཚོགས་རང་གིས་བྱས་པ་དང་།",
      "en": "And done things that obstruct and obscure the path to liberation and omniscience;",
      "en-trans": "tarpa dang tamché khyenpé lam la bardu chö ching dribpar gyurwé tsok rang gi jepa dang"
    },
    {
      "bo": "གཞན་ལ་བྱེད་དུ་བཅུག་པ་དང་།",
      "en": "I have encouraged others to do likewise,",
      "en-trans": "zhen la jé du chukpa dang"
    },
    {
      "bo": "བྱས་པ་ལ་རྗེས་སུ་ཡི་རངས་བར་བྱས་པ་སོགས་དངོས་དང་བརྒྱུད་ནས་སྒོ་གསུམ་དང་འབྲེལ་བ་ཅི་མཆིས་པ་ཐམས་ཅད་བླ་མ་རྒྱལ་བ་སྲས་དང་བཅས་པ་རྣམས་ཀྱི་སྤྱན་སྔར་མཐོལ་ཞིང་བཤགས་སོ། །",
      "en": "And rejoiced in their actions. Thus, all that I have done both directly and indirectly related to body, speech and mind, I hereby confess before all the gurus, buddhas and their heirs.",
      "en-trans": "jepa la jesu yi rangwar jepa sok ngö dang gyü né go sum dang drelwa chi chipa tamché lama gyalwa sé dang chepa nam kyi chen ngar tol zhing shak so"
    },
    {
      "bo": "གནོང་ཞིང་འགྱོད་དོ། །",
      "en": "I feel sorrow and remorse.",
      "en-trans": "nong zhing gyö do"
    },
    {
      "bo": "མི་འཆབ་བོ། །",
      "en": "I do not conceal anything,",
      "en-trans": "mi chab bo"
    },
    {
      "bo": "མི་སྦད་དོ། །",
      "en": "No do I hide anything.",
      "en-trans": "mi bé do"
    },
    {
      "bo": "ཕྱིན་ཆད་ཡང་དག་པར་ལེགས་པར་བསྡམ་མོ། །",
      "en": "Henceforth, I shall perfectly restrain myself.",
      "en-trans": "chinché yangdakpar lekpar dammo"
    },
    {
      "bo": "སྲོག་ལ་བབ་ཀྱང་མི་བགྱིད་དོ། །",
      "en": "Even at the cost of my own life, I will not commit such acts again.",
      "en-trans": "sok la bab kyang mi gyi do"
    },
    {
      "bo": "འཕགས་པ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ཀྱིས་བདག་གི་འགྱོད་ཚང་གི་བཤགས་པ་འདི་ཡང་དག་པར་བཞེས་ནས་སྒྲིབ་པར་མི་འགྱུར་བའི་དག་ཚངས་ཆེན་པོ་སྩལ་དུ་གསོལ།",
      "en": "Noble ones endowed with great compassion, please accept these remorseful confessions of mine, and grant the great absolution that purifies potential obscurations.",
      "en-trans": "pakpa tukjé chenpo dang denpa khyé nam kyi dak gi gyö tsang gi shakpa di yangdakpar zhé né dribpar migyurwé dak tsang chenpo tsal du sol"
    },
    {
      "bo": "བརྩེ་བ་ཆེན་པོས་བཟོད་པར་མཛད་དུ་གསོལ།",
      "en": "In your great love, forgive me, I pray.",
      "en-trans": "tsewa chenpö zöpar dzé du sol"
    },
    {
      "bo": "བདག་གིས་དུས་གསུམ་དུ་བསགས་པའི་དགེ་བའི་རྩ་བ་འདིས་མཚོན་ཏེ། །",
      "en": "As represented by the sources of virtue that I accumulate throughout the three times,",
      "en-trans": "dak gi dü sum du sakpé gewé tsawa di tsön té"
    },
    {
      "bo": "སོ་སོའི་སྐྱེ་བོ་དང་། འཕགས་པ་ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་ལམ་ལ་སློབ་པ་དང་། ཕྱིར་མི་ལྡོག་པ་ཆེན་པོའི་ས་ལ་གནས་པ་རྣམས་དང་། འཕགས་པ་མི་སློབ་པ་མྱ་ངན་ལས་འདས་པའི་ས་ལ་བཞུགས་པའི་སངས་རྒྱས་རྣམས་ཀྱིས་དང་པོ་བྱང་ཆུབ་ཏུ་ཐུགས་བསྐྱེད་པ་ནས་བཟུང་།",
      "en": "I gather together and combine all the virtuous actions of ordinary beings, noble śrāvakas, pratyekabuddhas, bodhisattvas on the paths of training, those on the stages of great irreversibility, as well as noble buddhas at the stage of no-more-training and nirvāṇa, from the first moment that they set their minds upon awakening",
      "en-trans": "sosö kyewo dang pakpa nyentö dang rang sangyé dang changchub sempa lam la lobpa dang chirmidokpa chenpö sa la nepa nam dang pakpa mi lobpa nya ngen lé depé sa la zhukpé sangye nam kyi dangpo changchub tu tuk kyepa né zung"
    },
    {
      "bo": "མཐར་གྱིས་མངོན་པར་རྫོགས་སངས་མ་རྒྱས་ཀྱི་བར་གྱི།",
      "en": "Until they finally attain complete and perfect enlightenment,",
      "en-trans": "tar gyi ngönpar dzok sang ma gyé kyi bar gyi"
    },
    {
      "bo": "ཟག་བཅས་ཟག་མེད་ཀྱི་དགེ་བའི་ཚོགས་བླ་ན་ཡོད་པ་དང་།",
      "en": "Both surpassable tainted and untainted virtues,",
      "en-trans": "zakché zakmé kyi gewé tsok lana yöpa dang"
    },
    {
      "bo": "བླ་ན་མ་མཆིས་པའི་དགེ་ཚོགས་ཐམས་ཅད་གཅིག་ཏུ་བསྡུས་ཤིང་བཟླུམ་སྟེ།",
      "en": "As well as the unsurpassable, all combined,",
      "en-trans": "lana machipé gé tsok tamché chik tu dü shing dum té"
    },
    {
      "bo": "མགོན་པོ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ཀྱི་སྤྱན་སྔར་ཀུན་བཟང་མཆོད་པའི་སྤྲིན་ཕུང་ཆེན་པོར་འབུལ་བར་བགྱིའོ། །",
      "en": "Presenting it as the great offering clouds of Samantabhadra to all you guardians and great compassionate ones.",
      "en-trans": "gönpo tukjé chenpo dang denpa khyé nam kyi chen ngar kunzang chöpé trinpung chenpor bulwar gyi’o"
    },
    {
      "bo": "དེ་ལྟར་ཕུལ་བ་ལ་བརྟེན་ནས་རྩ་བརྒྱུད་ཀྱི་བླ་མ་དམ་པ་ཕྱོགས་བཅུར་གཤེགས་ཤིང་བཞུགས་པའི་སངས་རྒྱས་བྱང་ཆུབ་སེམས་དཔའ་ཆེན་པོ་ཐམས་ཅད་ཀྱིས་ཇི་ལྟར་ཐུགས་ལ་དགོངས་པའི་དོན་ཐམས་ཅད་གེགས་མེད་ཡོངས་སུ་འགྲུབ་པར་གྱུར་ཅིག །",
      "en": "Through this offering, may all that is envisioned by the noble root and lineage gurus and all the buddhas and bodhisattvas who dwell throughout the ten directions all come to pass entirely and without hindrance.",
      "en-trans": "detar pulwa la ten né tsa gyü kyi lama dampa chok chur shek shing zhukpé sangye changchub sempa chenpo tamché kyi jitar tuk la gongpé dön tamché gekmé yongsu drubpar gyur chik"
    },
    {
      "bo": "ཕྱོགས་བཅུ་དུས་བཞིའི་རྒྱལ་བ་སྲས་བཅས་དང་། །",
      "en": "Unleash the power of the great truth and compassion1",
      "en-trans": "chok chu dü zhi gyalwa sé ché dang"
    },
    {
      "bo": "ཁྱད་པར་བླ་མ་ཨོ་རྒྱན་པདྨ་འབྱུང་། །",
      "en": "Of the victorious buddhas and their bodhisattva heirs throughout the ten directions and four times,",
      "en-trans": "khyepar lama orgyen pema jung"
    },
    {
      "bo": "ཨཱརྱ་ཏཱ་རེ་རྡོ་རྗེ་གཞོན་ནུ་ཡི། །",
      "en": "And especially the Oḍḍiyāna Guru Padmasambhava,",
      "en-trans": "arya taré dorjé zhönnu yi"
    },
    {
      "bo": "ཐུགས་རྗེ་བདེན་པ་ཆེན་པོའི་རྩལ་ཕྱུངས་ལ། །",
      "en": "Ārya Tārā and Vajrakumāra.",
      "en-trans": "tukjé denpa chenpö tsal chung la"
    },
    {
      "bo": "བདག་གི་ཤེས་རྒྱུད་བསྲེགས་པར་བྱེད་པ་ཡི། །",
      "en": "As the fierce flames of the five poisonous mental afflictions",
      "en-trans": "dak gi shé gyü sekpar jepa yi"
    },
    {
      "bo": "ཉོན་མོངས་དུག་ལྔའི་མེ་དབལ་དྲག་པོ་དང་། །",
      "en": "Burn and blaze within my mind,",
      "en-trans": "nyönmong duk ngé mewal drakpo dang"
    },
    {
      "bo": "ཁྱད་པར་འདོད་སྲེད་བརྐམ་པས་གདུང་བ་ཡི། །",
      "en": "And I am beset by desire and craving in particular,",
      "en-trans": "khyepar dö sé kampé dungwa yi"
    },
    {
      "bo": "སླར་ཡང་སྲིད་པར་ཡང་ཡང་འཁོར་ཞིང་མནར། །",
      "en": "I must circle again and again, tormented, in conditioned existence.",
      "en-trans": "lar yang sipar yang yang khor zhing nar"
    },
    {
      "bo": "ད་དུང་འདི་འདྲའི་དབང་དུ་བདག་གྱུར་ན། །",
      "en": "If I continue to succumb like this in future,",
      "en-trans": "dadung dindré wang du dak gyur na"
    },
    {
      "bo": "ངན་སོང་སྡུག་བསྔལ་དྲག་པོ་མྱོང་བར་ངེས། །",
      "en": "I will surely experience the intense misery of the lower realms.",
      "en-trans": "ngensong dukngal drakpo nyongwar ngé"
    },
    {
      "bo": "དེས་ན་མགོན་པོ་ཁྱེད་རྣམས་ཐུགས་རྗེ་ཡིས། །",
      "en": "Therefore, all you guardians in your compassion,",
      "en-trans": "dena gönpo khyé nam tukjé yi"
    },
    {
      "bo": "གནས་ངན་ལེན་གྱི་རྣམ་རྟོག་ངན་པ་རྣམས། །",
      "en": "Let all my negative thoughts based on dysfunctional tendencies",
      "en-trans": "né ngen len gyi namtok ngenpa nam"
    },
    {
      "bo": "མྱུར་བ་ཉིད་དུ་གཞོམ་པར་མཛད་དུ་གསོལ། །",
      "en": "Be swiftly and surely eradicated, I pray.",
      "en-trans": "nyurwa nyi du zhompar dzé du sol"
    },
    {
      "bo": "ཕྱིན་ཆད་སླར་མི་སྐྱེ་བར་བྱིན་གྱིས་རློབས། །",
      "en": "Grant your blessings so that they may never recur.",
      "en-trans": "chinché lar mi kyewar jingyi lob"
    },
    {
      "bo": "བློ་སྣ་ཆོས་འགྲོ་དམ་ཆོས་ལམ་དུ་ལོངས། །",
      "en": "Cause my mind to turn toward the Dharma, the Dharma to progress along the path,",
      "en-trans": "lona chö dro damchö lam du long"
    },
    {
      "bo": "ལམ་གྱིས་འཁྲུལ་ཞི་འཁྲུལ་པ་ཡེ་ཤེས་སུ། །",
      "en": "The path to pacify delusion and delusion to dawn as wisdom.",
      "en-trans": "lam gyi trul zhi trulpa yeshe su"
    },
    {
      "bo": "འཆར་བར་བླ་མ་ཡི་དམ་ཐུགས་རྗེས་སྐྱོབས། །",
      "en": "Gurus and yidam deities, guard me with your compassion.",
      "en-trans": "charwar lama yidam tukjé kyob"
    },
    {
      "bo": "སྲིད་པའི་མེ་ཚོགས་ཞི་བར་མཛད་དུ་གསོལ། །",
      "en": "Quench the fires of worldly existence, I pray.",
      "en-trans": "sipé mé tsok zhiwar dzé du sol"
    },
    {
      "bo": "ཆོས་མཐུན་བསམ་སྦྱོར་ཡིད་བཞིན་འགྲུབ་པ་དང་། །",
      "en": "Cause my wishes and actions that accord with the Dharma to succeed,",
      "en-trans": "chö tün samjor yizhin drubpa dang"
    },
    {
      "bo": "བྱང་ཆུབ་ལམ་གྱི་བར་ཆད་ཞི་བར་མཛོད། །",
      "en": "And pacify all obstacles on the path to awakening.",
      "en-trans": "changchub lam gyi barché zhiwar dzö"
    },
    {
      "bo": "ཀྱེ་མ་ཀྱི་ཧུད་མགོན་པོ་ཐུགས་རྗེ་ཅན། །",
      "en": "Kyema Kyihü!O compassionate protectors,",
      "en-trans": "kyema kyi hü gönpo tukjé chen"
    },
    {
      "bo": "ལས་ངན་བདག་ལ་སྤྱན་གྱིས་གཟིགས་སུ་གསོལ། །",
      "en": "Look kindly upon me, an evildoer, I pray.",
      "en-trans": "lé ngen dak la chen gyi zik su sol"
    },
    {
      "bo": "གཟིགས་ནས་ལས་ངན་དབང་དུ་མི་གཏོང་བར། །",
      "en": "Do not permit me to fall prey to negative deeds,",
      "en-trans": "zik né lé ngen wang du mi tongwar"
    },
    {
      "bo": "ཡང་དག་ལྟ་དང་རྟོགས་པ་ཁྱད་པར་ཅན། །",
      "en": "But inspire me with your blessings so that I may swiftly develop",
      "en-trans": "yangdak ta dang tokpa khyepar chen"
    },
    {
      "bo": "མྱུར་དུ་རྒྱུད་ལ་སྐྱེ་བར་བྱིན་གྱིས་རློབས། །",
      "en": "The genuine view and extraordinary realization.",
      "en-trans": "nyurdu gyü la kyewar jingyi lob"
    },
    {
      "bo": "འདི་ནས་ཚེ་འཕོས་ཉིད་དུ་བདེ་ལྡན་ཞིང་། །",
      "en": "As soon as I depart this life, may I be reborn",
      "en-trans": "di né tsé pö nyi du deden zhing"
    },
    {
      "bo": "འདྲེན་མཆོག་འོད་དཔག་མེད་མགོན་ཞབས་དྲུང་དུ། །",
      "en": "In the blissful realm, in the presence of the supreme guide Lord Amitābha,",
      "en-trans": "dren chok öpakmé gön zhab drung du"
    },
    {
      "bo": "སྐྱེས་ནས་བྱང་ཆུབ་ལུང་བསྟན་ཐོབ་པར་ཤོག །",
      "en": "And receive a prophecy of my future awakening.",
      "en-trans": "kyé né changchub lungten tobpar shok"
    },
    {
      "bo": "བདག་ལ་འབྲེལ་དང་མིང་ཙམ་ཐོས་པ་རྣམས། །",
      "en": "May all those connected to me, even those who merely hear my name,",
      "en-trans": "dak la drel dang ming tsam töpa nam"
    },
    {
      "bo": "ངན་སོང་སྡུག་བསྔལ་མཐའ་དག་མི་མྱོང་ཞིང་། །",
      "en": "Never experience the sufferings of the lower realms,",
      "en-trans": "ngensong dukngal tadak mi nyong zhing"
    },
    {
      "bo": "ཞིང་མཆོག་བདེ་བ་ཅན་དུ་སྐྱེ་བར་ཤོག །",
      "en": "But take birth in the supreme realm of Sukhāvatī.",
      "en-trans": "zhing chok dewachen du kyewar shok"
    },
    {
      "bo": "མདོར་ན་བདག་གི་བྱ་བ་ཅི་བགྱིས་པ། །",
      "en": "In short, in everything that I do",
      "en-trans": "dorna dak gi jawa chi gyipa"
    },
    {
      "bo": "རང་དོན་རྨི་ལམ་ཙམ་དུའང་མི་སེམས་ཞིང་། །",
      "en": "May I never consider my own self-interest even in my dreams,",
      "en-trans": "rangdön milam tsam du ang mi sem zhing"
    },
    {
      "bo": "གཞན་ལ་ཕན་པ་ཁོ་ནར་འགྱུར་བ་ལ། །",
      "en": "But always act purely to bring benefit to others.",
      "en-trans": "zhen la penpa khonar gyurwa la"
    },
    {
      "bo": "མགོན་པོ་འཇམ་དབྱངས་ཀུན་ཏུ་བཟང་སོགས་ཀྱིས། །",
      "en": "In this, may the protector Mañjughoṣa, Samantabhadra and others",
      "en-trans": "gönpo jamyang kuntuzang sok kyi"
    },
    {
      "bo": "ཇི་ལྟར་སྨོན་པ་བཞིན་དུ་འགྲུབ་གྱུར་ཅིག །",
      "en": "Ensure that all this comes to pass, exactly in accordance with my aspirations.",
      "en-trans": "jitar mönpa zhindu drub gyur chik"
    }
  ]
}